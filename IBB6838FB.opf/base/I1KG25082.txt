་

༄༅།།ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་
མངོན་པར་རྟོགས་པའི་རྒྱན་འགྲེལ་བ་དང་བཅས་པའི་རྣམ་
བཤད་སྙིང་པོའི་རྒྱན་གྱི་དགོངས་དོན་གསལ་བར་
བྱེད་པའི་མེ་ལོང་ལས་སྐབས་བརྒྱད་ཀྱི་
སྤྱི་དོན་བཞུགས་སོ༎
མཛད་པ་པོ། འཇམ་དབྱངས་ཤཱནྟི་པ་བློ་གྲོས་རྒྱལ་མཚན།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང༌།

གླེང་གཞི།
རབ་དཀར་གངས་རིའི་ཕྲེང་བས་ཡོངས་སུ་བསྐོར་ཞིང་འཛམ་གླིང་གོ་ལ་ཆེན་པོའི་སྤྱི་གཙུག་ཏུ་
ཆགས་པའི་མཐོ་སྒང་བོད་ཅེས་གྲགས་པའི་ས་ཡི་ཐིག་ལེར། ཕ་སྤྲེལ་རྒན་དང་། མ་བྲག་སྲིན་གཉིས་
ནས་མཆེད་པའི་བོད་མིའི་ཐོག་མ་བྱུང་བ་ནས་བཟུང་། སྐྱེ་བོ་རྣམས་ཀྱིས་རང་རང་གི་རྣམ་དཔྱོད་འདྲ་
མིན་གྱི་རྩལ་ལ་བརྟེན་ནས་རིག་པའི་གནས་ཅི་རིགས་གསར་གཏོད་དང་། འཕེལ་རྒྱས་གཏོང་མུས་སུ།
ལྷག་པར་དུས་རབས་བདུན་པའི་སྐབས་སུ་ས་གསུམ་ན་སྙན་པའི་གྲགས་པ་ཡོངས་སུ་ཁྱབ་པའི་ཆོས་ཀྱི་
རྒྱལ་པོ་སྲོང་བཙན་སྒམ་པོ་ཞེས་བྱ་བའི་སྐྱེས་མཆོག་གང་གི་མཁྱེན་བརྩེ་ནུས་པའི་བྱེད་ལས་ཉག་གཅིག་
གི་མཐུ་ལས། བོད་ཀྱི་ས་ཆེན་པོའི་ཁྱོན་ཀུན་ལ་ཁྱབ་པར་ནུས་ཤིང་། འཇིག་རྟེན་དང་། འཇིག་རྟེན་
ལས་འདས་པའི་ཆོས་ཀྱི་གནས་ལུགས་མཐའ་དག་ཇི་བཞིན་སྟོན་པར་ནུས་པ། ཆེས་ངོ་མཚར་རྨད་དུ་
བྱུང་བའི་བོད་ཀྱི་ཡི་གེ་འདི་བཞིན་ཐོག་མར་སྲོལ་གཏོད་མཛད་ལ། སྐྱེ་རྒུའི་ཕན་བདེའི་གཞི་རྩ་ནང་
ཆོས་བོད་དུ་བསྒྱུར་འགོ་བརྩམས་པ་དང༌། དུས་རབས་བརྒྱད་པའི་ནང་ཆོས་རྒྱལ་ཁྲི་སྲོང་ལྡེ་བཙན་གྱིས་
བསམ་ཡས་སུ་སད་མི་བདུན་གྱིས་ཐོག་དྲངས་རབ་བྱུང་གི་སྡེ་དང་། སྒྲ་བསྒྱུར་སློབ་གྲྭ་ཐོག་མར་བཙུགས་
ནས་བློ་རིག་བཀྲ་བའི་ལོ་ཙཱ་བ་དུ་མ་གསོ་སྐྱོང་གནང་སྟེ། ཉེ་འབྲེལ་རྒྱལ་ཁབ་ཁག་ནས་ནང་རིག་པ་
གཙོ་བོར་གྱུར་བའི་རིག་གཞུང་སྙིང་བཅུད་སྣ་ཚོགས་ལྗོངས་འདིར་དར་སྤེལ་མཛད་དེ། ཤེས་རིག་མཛོད་
བརྒྱའི་སྒོ་འཕར་ཡངས་པོར་ཕྱེ་བ་ནས་བཟུང་། དུས་རབས་རིམ་པའི་ནང་ཡུལ་ཁམས་འདིར་འཆད་
རྩོད་རྩོམ་གསུམ་ལ་མངའ་བརྙེས་པའི་མཁས་གྲུབ་གཉིས་ལྡན་གྱི་སྐྱེས་ཆེན་དམ་པ་ཇི་སྙེད་བྱོན་པ་
རྣམས་ཀྱིས་སྔ་ཕྱིར་བོད་ཡིག་ཏུ་བསྒྱུར་ཅིང་གཏན་ལ་ཕབ་པ་དང་། གསར་རྩོམ་མཛད་པའི་བསྟན་
བཅོས་ཐམས༌ཅད༌འུ༌ཅག༌ལྟ༌བུས་ཚེ་གང་ངལ་བ་བསྟེན་ནས་བགྲངས་ཀྱང་བགྲང་བར་དཀའ་བས།
བོད་ཁུལ་གྱི་གསུང་རབ་གླེགས་བམ་ཐམས་ཅད་གཞི་གཅིག་ཏུ་བརྩིགས་ན་རི་རྒྱལ་ལྷུན་པོའི་དཔངས་

ལའང་སྐྱེངས་པ་སྟེར་ནུས་སོ་ཞེས་སྨྲས་ཀྱང་འུད་དུ་མི་ཆེ། དེ་ལྟ་བུའི་རྩ་ཆེའི་རིག་གཞུང་རྨོངས་པའི་ནད་
བརྒྱ་འཇོམས་པའི་སྨན་མཆོག་བདུད་རྩི་ལྟ་བུ་དེ་དག་གི་རོ་བཅུད་གངས་ཅན་པའི་ལུས་སེམས་སུ་ཤོག་
བུ་སྣུམ་ཚོས་བཞིན་དུ་སིམས་པ་ནས་བཟུང་། སྐྱེ་བོ་ཕལ་པ་དག་གི་བླང་དོར་འབྱེད་པའི་ཤེས་རབ་ཀྱི་
ཚད་ཀྱང་ཆེས་མཐོན་པོར་སོན་ཏེ་སྒོ་གསུམ་དགེ་བཅུའི་ལས་ལ་བརྩོན་པ་དང་། བྱམས་དང་སྙིང་རྗེས་
རྒྱུད་དུལ་ཞིང༌། ཡ་རབས་དང་གཤིས་བཟང་གི་མཛེས་སྡུག་རང་ཆས་སུ་ལྡན་པའི་མི་རིགས་ཁྱད་
འཕགས་ཅན་ཞིག་ཏུ་ཡར་རྒྱས་བྱུང་བའི་འབྲས་བུར། དེང་གི་དུས་སུའང་འཛམ་གླིང་ཤར་ནུབ་ལ་
གནས་པའི་སྲིད་འབྱོར་རིག་གསུམ་སྤྱི་དང་། ཡང་སྒོས་ཚན་རིག་རྩེར་སོན་གྱི་ཡུལ་གྲུ་དག་གི་མི་སྣ་
གྲགས་ཅན་རྣམས་ཀྱང་ཡུལ་འདི་དང་འདི་ཉིད་ཀྱི་རིག་གནས་ལ་བློ་ཁ་ཕྱོགས་ས་དང་། ཞིབ་འཇུག་བྱ་
ཡུལ་ཞིག་ཏུ་གྱུར་དོན་ཡང་དེ་ལྟར་ལགས།
འོན་ཀྱང་སེམས་ཅན་སྤྱི་མཐུན་གྱི་བསོད་ནམས་ཉམས་དམས་སུ་སོང་བའི་ཉེར་ལེན་ལས། ལོ་
བཅུའི་གོད་ཆགས་ཀྱི་ཁྲོད་དུ་སྟོང་གསུམ་ནོར་གྱིས་བཀང་སྟེ་ཡོན་དུ་ཕུལ་ན་ཡང་བླུ་ཐབས་བྲལ་བའི་
གངས་ལྗོངས་ཀྱི་ཁྱད་ནོར་ཏེ། གསུང་རབ་པར་ཤིང་དང་བཅས་པ་ཕལ་མོ་ཆེ་མེ་ལྷ་དང་ཆུ་ལྷའི་ཞལ་དུ་
ཕུལ་ཟིན་དག་ནི་བསྐྱར་གསོ་བྱ་རྒྱུའི་ནུས་མཐུ་རང་ཅག་སུ་ལའང་མེད་ལ། དུས་ངན་དེ་ལྟ་བུའི་ཁྲོད་
ནས་སྟེས་དབང་གིས་ད་ལྟ་ས་སྟེང་དུ་ལྷག་ལུས་གསུང་རབ་དག་ཀྱང་ཕལ་ཆེ་བ་དཔེ་རྒྱུན་དཀོན་རིགས་
ཤ་སྟག་ཏུ་གྱུར་སྟབས་དེང་སྐབས་རིག་གནས་དངོས་རྫས་ཀྱི་ལམ་ལུགས་གཞིར་བཟུང་བདག་སྲུང་བྱེད་
དགོས་རྐྱེན། རིག་གཞུང་དོན་གཉེར་བའི་སྤྱན་ལམ་དུ་བསྟར་མ་ཐུབ་པས་གསུང་རབ་ཀྱི་དགོས་པ་ཇི་
བཞིན་མ་གྲུབ་ཅིང་། དེ་བས་ཉེན་ཚབས་ཆེ་བ་ནི་འབྱུང་བཞི་སོགས་ཀྱི་གནོད་པས་ས་སྟེང་དུ་རྩ་བརླག་
མི་གཏོང་བའི་ངེས་པ་མེད་གཤིས། འདི་ཀུན་བདག་སྲུང་གནད་འཁེལ་བྱ་རྒྱུ་དེ་གཞན་ལ་འགེལ་ཐབས་
མེད་པའི་རང་ཅག་ཁོ་ནའི་འགན་འཁྲི་ཉིད་དུ་ངེས་སོ། །
དེར་བརྟེན་སེ་ར་ཐེག་ཆེན་གླིང་དང་ལྷ་ལྡན་གཙུག་ལག་ཁང་མཉམ་འབྲེལ་གྱིས་སེར་གཙུག་
ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ཞེས་པའི་ཚན་པ་ཞིག་ཆེད་དུ་བཙུགས་ནས་ད་བར་

བགྲང་བྱ་གསུམ་ལྷག་ཙམ་གྱི་རིང་ལ་ཕྱོགས་གཉིས་ནས་ཐུན་མོང་དུ་མ་ཐེབས་སྒོར་ས་ཡ་གསུམ་ལྷག་
ཙམ་བཏང་སྟེ་དཔེ་དཀོན་མྱུར་སྐྱོབ་དང་། དེང་སྐབས་སློབ་གཉེར་བའི་ཉེར་མཁོའི་ཆེད་དུ་གངས་ཅན་
ཁྱད་ནོར་ཞེས་པའི་དཔེ་ཚོགས་གསར་དུ་བསྒྲིགས་ཏེ་ད་ཕན་པོད་འཕྲེང་ཉིས་བརྒྱར་ཉེ་བ་པར་སྐྲུན་ཟིན་
པ་དང་། དགོན་སྡེ་དང་། སྤྱི་ཚོགས་ཀྱི་དཔེ་མཛོད་ཁང་བརྒྱ་ལ་ཉེ་བར་ཆ་ཚང་གཉིས་རེ་རིན་མེད་
འབུལ་ལམ་ཞུས་པ་ཕུད། དེ་བྱིངས་མ་གནས་ཙམ་གྱི་ཐོག་ནས་སྤུས་འཚོང་ཞུས་ཏེ། རྒྱལ་བསྟན་ལ་སྲི་
ཞུ་དང་རིས་མེད་སེར་སྐྱ་ཐོས་བསམ་ཅན་རྣམས་ཀྱི་ཐུགས་འདུན་སྐོང་ཐབས་ཞུ་མུས་སུ་ཡོད་པ་དང༌།
འདས་པའི་ལོ་ཟླའི་ནང་ངོས་ཚོའི་ལས་གཞི་ལ་གོང་རིམ་འབྲེལ་ཡོད་ཚན་པ་ཁག་གི་དབུ་ཁྲིད་
ནས་གཟིགས་སྐྱོང་བླ་ན་མེད་པ་གནང་བ་དང་། མཁྱེན་དཔྱོད་མཁའ་ལྟར་ཡངས་ཤིང་། ལྷག་བསམ་
དུང་ལྟར་དཀར་བའི་སྐྱེས་ཆེན་དུ་མས་ངོས་ཚོའི་ལས་ཀར་གདེང་འཇོག་ཚད་མེད་དང་། མ་ནོར་ལམ་
སྟོན། མ་དཔེ་མཁོ་འདོན་གནང་བ་སོགས་ཀྱིས་མཚོན། ང་ཚོར་ཕྱར་བ་གྲུ་འདེགས་ཀྱིས་ལྷད་མེད་རྒྱབ་
སྐྱོར་རོགས་རམ་གནང་བར་རྗེས་སུ་ཡིད་རངས་དང་། སྙིང་དབུས་ནས་ཐུགས་རྗེ་ཆེ་ཞེས་ཞུ་བ་དང་
ཆབས་ཅིག །འབྱུང་འགྱུར་ཡང་སེར་གཙུག་ནས་དགེ་ལུགས་གསུང་འབུམ་གཙོ་བོར་གྱུར་པའི་རིས་
མེད་གསུང་རབ་དཔེ་རྒྱུན་དཀོན་རིགས་དང་། ཞིབ་འཇུག་ཚན་པ་ཁག་དང་། སློབ་གྲྭ་ཁག་ལ་ཉེ་བར་
མཁོ་བའི་རིག་གཞུང་དག་ཀྱང་རིམ་པས་པར་སྐྲུན་ཞུ་རྒྱུའི་འདུན་པ་སྙིང་བཅངས་སུ་ཡོད་པ་ལགས་ན།
ལྷག་བསམ་རྣམ་དཔྱོད་ཅན་གྱི་རིས་མེད་སེར་སྐྱ་ཀུན་ནས་མ་དཔེ་མཁོ་འདོན་དང་། ང་ཚོའི་ལས་ཀར་
རྩ་ཆེའི་ལམ་སྟོན་བཀའ་སློབ་མུ་མཐུད་ལྷུག་སྩོལ་ཡོད་པ་མཁྱེན་ཞེས་ཞུའོ། །
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས།

འཇམ་དབྱངས་ཆོས་ཀྱི་རྒྱལ་པོ་པཎ་ཆེན་ཤཱནྡཱི་པ་ཆེན་པོའི་མཛད་རྣམ་བཞུགས།
ཇི་སྐད་དུ། གུ་གེ་ཞེས་བྱ་འཛམ་གླིང་གི །ས་ལ་གནས་ཀྱང་ཡོན་ཏན་གྱིས། །སྲིད་པའི་རྩེ་མོར་
སྒྲེང་བྱ་བ། །རབ་གསལ་ཡིད་གཞུང་མཁས་པས་བསྟེན། །ཞེས་སྔོན་གྱི་དམ་པ་རྣམས་ཀྱིས་
བསྔགས་བརྗོད་ཀྱི་མེ་ཏོག་གསར་པས་མངོན་པར་བསྟོད་པའི་མངའ་རིས་སྟོད་ཀྱི་སའི་ཆ་གུ་གེ་
ཞེས་བྱ་བ་དཔལ་མར་མེ་མཛད་ཡེ་ཤེས་དང་སྐེས་མཆོག་དམ་པ་མང་པོས་ཞབས་ཀྱིས་བཅགས་
ཤིང་༑ ཁྱད་པར་ས་ཆེན་པོ་ལ་བཞུགས་པའི་སེམས་དཔའ་ཆེན་པོ་དག་གི་རྣམ་སྤྲུལ་བོད་ཀྱི་ཆོས་
རྒྱལ་གྱི་གདུང་བརྒྱུད་གོང་མ་རིམ་བྱོན་གྱི་རྒྱལ་ས་ལྷ་བླ་མ་ཡེ་ཤེས་འོད་ཡུན་རིང་བཞུགས་པའི་
གནས་ཁྱད་པར་ཅན་དུང་དཀར་ཞེས་པར་ཡབ་ཉང་གི་རིགས་ལས་རིག་འཛིན་ཞི་བ་བཟང་པོ་
དང༌། ཡུམ་བྱིན་ཟ་ལམ་སྒྲོན་ཞེས་པ་གཉིས་ཀྱི་སྲས་སུ་རབ་གནས་མེ་ལུག་ཕྱི་ལོ་
༡༤༨༧ ལོར་ངོ་མཚར་བའི་དགེ་མཚན་དུ་མས་མངོན་བསུས་ཏེ་སྐུ་བལྟམས་སོ། དགུང་ལོ་
གཉིས་གསུམ་ཞེས་སྐབས་སུ་ཉེ་འཁོར་ན་བཞུགས་པའི་གྲུབ་ཆེན་རིན་ཆེན་དཔལ་བཟང་ཞེས་
པའི་དྲུང་དུ་ཕེབས་ནས་ང་རི་བོ་དགའ་ལྡན་གླིང་ནས་འོང་བ་ཡིན། ངའི་བླ་མ་བློ་བཟང་གྲགས་པ་
ཡིན་ཞེས་སོགས་སྐུ་སྐྱེ་སྔ་མ་དྲན་པའི་གསུང་མང་དུ་བྱོན། ཡི་གེ་སྦྱོར་ཀློག་དང་ཆོས་སྤྱོད་
རྣམས་ཆེད་གཉེར་གྱིས་བསླབས་མ་དགོས་པར་ཡུམ་ཆོས་ཀློག་པའི་ལད་མོའི་ཚུལ་གྱིས་
ལེགས་པར་མཁྱེན་པར་མཛད། དགུང་ལོ་བཅུ་གཅིག་ཞེས་སྐབས་མཁས་གྲུབ་དམ་པ་རིན་ཆེན་
དཔལ་བཟང་མཆོག་གི་དྲུང་ནས་དགེ་བསྙེན་གྱི་སྡོམ་པ་ཞུས་པས་མཚན་ལ་བློ་གྲོས་རྒྱལ་མཚན་
ཞེས་གསོལ། དགུང་ལོ་བཅུ་གཉིས་ལ་ཚད་མ་རྣམ་འགྲེལ་གྱི་ཚད་མ་གྲུབ་པའི་ལེའུ་བར་
ཐུགས་ལ་བྱང་བར་བཟུང་། དེ་དུས་རྒྱུད་པའི་སློབ་དཔོན་སོགས་ཕྱོགས་གཅིག་ཏུ་ཚོགས་ནས་

བཞུགས་པ་ན་གཙང་སྨྱོན་གྱི་བུ་ཆེན་གཅིག་གིས་གཙོ་མཛད་བྱ་བྲལ་བ་འགའ་བྱུང་ནས་རྒྱུད་པ་
སློབ་དཔོན་པར་དམ་བཅའ་འཇོག་དགོས་པ་ནན་གྱིས་བསྐུལ་བས། རྗེ་ཉིད་སྐུ་ཚེ་འདིར་མཚན་
ཉིད་ཀྱི་རྩི་བཞག་སློབ་པ་གཏན་མ་མཛད་ཀྱང་ཁོ་བར་བགྲོ་གླེང་མཛད་དེ་ཕ་རོལ་པོ་ཉིན་གྱི་སྲིན་
བྱའི་བརྟུལ་བཞུགས་ལ་བཀོད། དེ་ནས་ལུག་ལོར་གུ་གེ་རྒྱལ་སྲས་སྐུ་མཆེད་ཀྱིས་གཞིས་ཀ་
རིན་སྤུངས་ཕྱོགས་སུ་གསེར་ཡིག་པ་ཞིག་རྫོང་བརྡ་མཛད་པར། དེ་དང་མཉམ་དུ་རྗེ་ཉིད་དང་
ཡབ་རིག་འཛིན། ས་དགེའི་སློབ་གཉེར་བ་འགའ་དང་བཅས་དབུས་གཙང་ཆོས་ཀྱི་ཞིང་སར་
ཞབས་བཏེག ཕེབས་ལམ་དུ་སློབ་གཉེར་བ་གཅིག་ན་རེ། ང་ནི་ནང་འཁོར་ཡོང་ཙ་ན་པོ་ཏི་
གསེར་འཕྲེང་ངེ་བ་ཁུར་ནས་ཡོང་ཟེར། བཙུན་པ་དཔལ་ལྡན་བཟང་པོ་ཞེས་པ་ན་རེ་ང་ནི་སློབ་
གཉེར་ནས་ལོག་ཡོང་དུས་ངེད་རང་གི་ཡུལ་གདོང་འདིར་བསུ་བ་དང་བཅས་ཡོང་ཞེས་ལབ་
པར༑ རྗེ་ཉིད་ནས་ང་ནི་དབུས་གཙང་དུ་སྡད་དེ་གྲྭ་པ་མང་པོ་ལ་ཆོས་འཆད་པ་ཡིན་གསུངས་
པས༑ ཁོང་ཚོས་རྗེ་ཉིད་ལ་དབུས་གཙང་བླ་མ་ཞེས་བཞད་གད་ཞུ་བ་བྱུང༌། དེ་དུས་ཀྱི་ཁ་ལྟས་
འདྲ་མོ་ཀ་ཕལ་ཆེར་ལ་བྱུང་ཞིང་། རྗེ་ཉིད་ཀྱང་དེ་སྐད་གསུང་པ་ནི་དེ་དུས་གདན་ས་བཀྲ་ཤིས་
ལྷུན་པོར་འཆད་ཉན་བྱེད་པའི་ཉམས་སྣང་བྱུང་ནས་སྨྲས་པ་ཡིན་འདུག་ཅེས་དུས་ཕྱིས་རྗེ་རང་ཉིད་
ཀྱི་ཞལ་ནས་གསུངས། དེ་ནས་དགུན་ཆོས་ལ་ངམ་རིམ་དུ་ཕེབས། རྗེ་ཉིད་པཎ་ཞྭ་ཆུང་ཆུང་
ཞིག་བསྣབས་ཡོད་པས་ཆོས་སྡེའི་བཙུན་ཆུང་མང་པོས་པཎྜི་ཏ་བྱོན་ཟེར་ནས་དབུ་ཞྭ་འཕྲོག་ཅིང་
རྩེད་མོ་བྱེད་པ་ཡང་བྱུང་། ཕེབས་རོགས་དགེ་རྒན་ཞིག་ཡོད་པ་ཁོང་པས་རྗེ་ཉིད་སེ་རར་གདན་
འདྲེན་དགོས་ཟེར་ནས་གཙང་གི་ས་ཆ་མ་རུ་ཞེས་པའི་བར་ཕེབས་ཀྱང་དེར་སྙུང་ནས་གསེར་
མདོག་ཅན་དུ་རེ་ཞིག་བཞུགས། དེ་དུས་ཆོས་རྗེ་ཤཱཀྱ་མཆོག་ལྡན་པ་དང་མཇལ། ཁོང་གིས་རྗེ་
ཉིད་ལ་ཆོས་ཀྱི་རྗེ་བློ་གྲོས་རྒྱལ་མཚན་པ་ཞེས་བསྔགས་པ་ཅི་ཡང་མཛད། དེ་ནས་དབུས་ལ་
ཕེབས་རྩིས་མཛད་ཀྱང་སྙུང་གཞི་ཇེ་ལྕིར་གྱུར་ནས་ཕེབས་མ་ཐུབ་ཅིང༌། ལྷག་པའི་ལྷས་དངོས་

དང་མནལ་ལམ་ཅི་རིགས་པར་གདན་ས་ཆེན་པོ་བཀྲ་ཤིས་ལྷུན་པོ་རང་དུ་བཞུགས་དགོས་པའི་
ལུང་བསྟན་དང་རྟེན་འབྲེལ་སྒྲིག་པར་མཛད་པ་བཞིན་འཕགས་མཆོག་གྲུ་འཛིན་མགོན་པོའི་ཡེ་
ཤེས་རང་སྣང་ལས་གྲུབ་པའི་གདན་ས་ཆེན་པོ་བཀྲ་ཤིས་ལྷུན་པོ་དཔལ་གྱི་སྡེ་ཆེན་ཕྱོགས་ཐམས་
ཅད་ལས་རྣམ་པར་རྒྱལ་བའི་གླིང་དུ་ལྕགས་མོ་བྱའི་ལོ་ལ་ཞབས་ཀྱི་པདྨོ་རྣམ་པར་བཀོད། རྗེ་
ཐམས་ཅད་མཁྱེན་པ་དགེ་འདུན་གྲུབ་ཀྱི་ཆོས་ཀྱི་རྒྱལ་ཚབ་བཀའ་གདམས་བསྟན་པའི་སྒྲོན་མེ་
པཎ་ཆེན་ཡེ་ཤེས་རྩེ་མོའི་ཞལ་སྔ་ནས་དང་། དཀྱིལ་ཁང་གི་སློབ་དཔོན་དགེ་རུ་རབ་འབྱམས་པ་
མཁས་པ་སངས་རྒྱས་དབང་ཕྱུག་མཁན་སློབ་ཀུན་མཇལ་ཐུགས་ཤིན་ཏུ་དགྱེས་པ་བྱུང༌། དེ་ནས་
ཡོངས་རྫོགས་བསྟན་པའི་མངའ་བདག་པཎ་ཆེན་ཡེ་ཤེས་རྩེ་མོ་དཔལ་བཟང་པོས་མཁན་པོ་
དང་༑ དགེ་རུ་རབ་འབྱམས་པས་སློབ་དཔོན། མཁས་མཆོག་ཤཱནྟི་པས་དུས་གོ་བ་མཛད་ནས་
ཚིགས་སྔ་མ་དགེ་ཚུལ་གྱི་སྡོམ་པ་ཡང་དག་པར་མནོས་ཏེ། སངས་རྒྱས་བཅོམ་ལྡན་འདས་
ཀྱིས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བར་གྱུར་ཏོ། །པཎ་ཆེན་ཡེ་ཤེས་
རྩེའི་མོའི་དྲུང་དུ་བཀའ་གདམས་གླེགས་བམ་དང་། བཀའ་ཆེན་བཞི། དབུ་མ་རྩ་འཇུག་རྣམས་
ཀྱི་ཊིཀྐ་སོགས་རྒྱས་པར་གསན། གདན་སར་ཕེབས་མཚམས་ནས་བསྡུས་གྲྭ་བརྩི་བ་
དང་༑ ཐལ་འཕྲེང་འཛིན་པ་སོགས་ཀྱི་དཀའ་ཚེགས་ལ་ཆེར་བརྟེན་མ་དགོས་པར་རིགས་པའི་
མདུད་བརྒྱ་རང་སྟོབས་ཀྱིས་གྲོལ་ནས་ཚད་མའི་རིགས་ཆེན་གྱི་སྒྲིག་ལ་ཡང་ཤིན་ཏུ་མྱུར་བར་
ཐེབས༑ དེ་ནས་གཞུང་ཕྱོགས་རེ་བ་ཙམ་གྱིས་ཚིམས་པར་མ་མཛད་པར། ཊིཀ་ཆེན་ཐར་ལམ་
གསལ་བྱེད། ཊིཀ་ཆེན་རིགས་པའི་རྒྱ་མཚོ། ལུང་རིགས་རྒྱ་མཚོ། སྤྱི་དོན་རིགས་པའི་
རྒྱན༑ ཐོག་སངས་རྒྱས་དཔལ་རིན་གྱིས་མཛད་པའི་ཚད་མའི་སྤྱི་དོན་དང་། ཊིཀ་ཆེན་ལེགས་
བཤད་གསེར་འཕྲེང་དང་། རྣམ་བཤད་སྙིང་པོའི་རྒྱན། དེ་ནས་རྒྱལ་བ་ཙོང་ཁ་པས་མཛད་པའི་
དབུ་མ་དགོངས་པ་རབ་གསལ་དང་། རྩ་ཤེས་ཊིཀ་ཆེན་རིགས་པའི་རྒྱ་མཚོ། དྲང་ངེས་རྣམ་

འབྱེད༑ མཁས་གྲུབ་རྗེའི་སྟོང་ཐུན་སྐལ་བཟང་མིག་འབྱེད། པཎ་ཆེན་ལུང་པས་མཛད་པའི་རྩ་
འཇུག་གི་ཊིཀྐ་རྣམས་ཐུགས་འཛིན་དང་འབྲེལ་ཚད་མར་གྱུར་པའི་རྒྱ་བོད་ཀྱི་མཁས་གྲུབ་དུ་མའི་
ལེགས་བཤད་ཁག་ལ་གཟིགས་རྟོག་དཔྱིད་ཕྱིན་པར་མཛད། གཞན་ཡང་འདུལ་མངོན་གྱི་སྤྱི་
དོན་དང་མཛུབ་ཁྲིད་སོགས་ཞིབ་ཏུ་གསན་ཅིང༌། ཁྱད་པར་རྗེ་དགེ་འདུན་གྲུབ་པའི་ཊིཀ་ཆེན་
གཉིས་ལ་དཔྱོད་པ་ཞིབ་ཏུ་མཛད་པས་གཞུང་ལུགས་དེ་དག་གདམས་པར་ཤར་ཏེ་མཚུངས་པ་
མེད་པའི་མཁས་པའི་གོ་འཕང་གི་རྩེ་མོར་གཤེགས་སོ། །དཀྱིལ་ཁང་སློབ་དཔོན་ཞལ་སྔ་ནས་
ནུབ་མ་ཆོས་ཀྱི་གྲགས་པའི་དྲུང་དུ་ཕར་ཚད་དབུ་གསུམ་དང་སྐྱེས་རབས་སོ་བཞི་བའི་བཤད་
ལུང་དང་། པཎ་ཆེན་ནུབ་ར་བ་ལྷ་བཙུན་བློ་བཟང་བསྟན་པའི་དྲུང་ནས། བྱམས་ཆོས་སྡེ་ལྔ་
དང་༑ རྗེ་ཐམས་ཅད་མཁྱེན་པ་དགེ་འདུན་གྲུབ་པས་མཛད་པའི་འདུལ་བའི་གླེང་འབུམ་ཆེན་
མོ༑ ༑མདོ་རྩའི་ཊིཀ་ཆེན། སོ་ཐར་གྱི་མདོའི་འགྲེལ་བ། སྡོམ་གསུམ་རྣམ་བཞག་ཐུབ་བསྟན་བྱི་
དོར་ལ་སོགས་མདོ་ཕྱོགས་ཀྱི་གསུང་ཆོས་མང་དུ་གསན། དེ་དུས་རྟ་ནག་རྡོ་རྗེ་གདན་དུ་རྗེ་
ཐམས་ཅད་མཁྱེན་པ་དགེ་འདུན་རྒྱ་མཚོ་དཔལ་བཟང་པོ་མཆོག་ཕེབས་པའི་སྐད་ཆ་གསནཔས་
ཐུགས་ཤིན་ཏུ་དགྱེས་ནས་དེར་མཇལ་བར་བྱོན་པས་རྗེ་ཐམས་ཅད་མཁྱེན་པ་ཐུགས་མཆོག་ཏུ་
མཉེས་ནས་རྗེ་རང་གི་ཡབ་མེས་ཀུན་དགའ་བཟང་པོ་དང་། དྲན་མཆོག་དོན་ཡོད་རྒྱལ་མཚན་
རྣམ་གཉིས་ཀྱི་རྣམ་ཐར་གསུང་འབུམ་དང་། ནེའུ་ཆོས་དྲུག མཁས་གྲུབ་ནོར་བཟང་བ་ལ་རྗེ་
བཙུན་མ་རང་ཉིད་ཀྱིས་དངོས་སུ་གནང་བའི་སྒྲོལ་མ་ཡིད་བཞིན་འཁོར་ལོའི་ཚེ་དབང་སྐོར། རྗེ་
ཐམས་ཅད་མཁྱེན་པ་དགེ་འདུན་རྒྱ་མཚོ་ཉིད་ཀྱིས་མཁས་གྲུབ་ཐམས་ཅད་མཁྱེན་པ་རང་ལ
གསན་པའི་ཆོས་བཀའ་སོགས་ཐུགས་ཀྱི་བཅུད་ཕྱུང་བའི་གདམས་པ་ཟབ་མོ་དགྱེས་བཞིན་དུ་
སྩལ་ཏེ་གསང་འཛིན་སྲས་ཀྱི་ཐུ་བོར་རྗེས་སུ་བཟུང་ངོ་། དེ་དུས་མནལ་ལམ་ན་བཀྲ་ཤིས་ལྷུན་པོ་
ནས་རྗེ་ཉིད་གདན་འདྲེན་ལ་ཡིན་ཟེར་གདུགས་རྒྱལ་མཚན་ལ་སོགས་མཆོད་པའི་བྱེ་བྲག་དུ་མ་

ཐགས་ནས་བྱུང་བ་ཞག་རྨས་གསུངས། མཁས་མཆག་ཤཱནྟ་པའ་དྲུང་ནས་རྟ་མགྲན་གྱ་རྗས་
གནང་གསན་ནས་ཐུགས་དམ་རྒྱུན་དུ་མཛད། སློབ་དཔོན་རབ་འབྱམས་པ་སངས་རྒྱས་དབང་
ཕྱུག་གི་དྲུང་དུ་ལམ་རིམ་དང༌། བསླབ་བྱ་ཆེན་མོ། སྨན་བླའི་མདོ་ཆོག་སོགས་ཀྱི་ལུང་
དང་༑ པཎ་ཆེན་ཡེ་ཤེས་རྩེ་མོ་ནས་སྨན་བླའི་རྗེས་གནང་གི་གཙོ་བྱས་པའི་སྒྲོལ་མ་དཀར་ལྗང་
དང་༑ རྣམ་རྒྱལ་མ་དང་ཆོས་སྐྱོང་མང་པོའི་རྗེས་གནང་བཅས་ལེགས་པར་གསན། རྗེ་ཉིད་
དགུང་ལོ་བཅུ་དགུ་བཞེས་པའི་གླང་ལོར་པཎ་ཆེན་ཡེ་ཤེས་རྩེ་མོས་ཕར་ཚད་འདུལ་བ་མངོན་པ་
སོགས་གཞུང་ལུགས་ཆེན་མོ་རྣམས་ཀྱི་མཛུབ་འཁྲིད་གནང་དུས་གདན་ས་དེར་སྡེ་སྣོད་འཛིན་
པའི་དགེ་བའི་བཤེས་གཉེན་མང་དུ་ཡོད་ཀྱང་སྐྱོར་མགོ་རྗེ་ཉིད་ཀྱིས་མཛད་དོ། དེ་ནས་རྟ་ནག་
ཐུབ་བསྟན་རྣམ་རྒྱལ་དུ་པུ་ཏི་བདུན་ཙམ་ལ་དམ་འཇོག་གནང་བར་དགེ་བཤེས་དྲག་གྲས་ཀུན་
གྱིས་ལུང་རིགས་ཀྱི་ཐོག་མདའ་འཕངས་ཀྱང་རྗེ་ཉིད་ཀྱི་ཁས་ལེན་གྱི་རི་བོ་བསྐིལ་མ་ཐུབ་
ཅིང་༑ ལོ་ལྔ་ཙམ་རང་ལ་འདི་ལྟ་བུའི་ཡོན་ཏན་གྱི་གཏེར་ཆེན་པོར་གྱུར་པ་ཞེས་གཟུ་བོའི་བློས་
བསྔགས་བརྗོད་ཀྱི་བཟླས་པ་ལ་བརྩོན་པར་གྱུར་ཏོ། དེ་ནས་ལྷུན་གྲུབ་རྩེར་མཁས་མཆོག་ཤཱནྟི་
པའི་དྲུང་དུ་དབུ་མ་རྩ་འཇུག་གཉིས་ཀྱི་མཛུབ་ཁྲིད་ཞིབ་ཏུ་གསན། གདན་ས་བཀྲ་ཤིས་ལྷུན་པོར་
ཕེབས་ནས་རྒྱལ་བའི་བཀའ་འགྱུར་རིན་པོ་ཆེ་དང༌། དེའི་དགོངས་འགྲེལ་དུ་གྱུར་པའི་རྒྱ་བོད་
ཤིང་རྟ་ཆེན་པོ་དག་གི་གཞུང་ལུགས་དྲི་མ་མེད་པ་སྤྱི་དང་། ལྷག་པར་རྗེ་བཙུན་ཙོང་ཁ་པ་ཡབ་
སྲས་ཀྱི་གསུང་རབ་ལ་དཔྱོད་པ་དང་། གཟིགས་རྟོགས་ལེགས་པར་མཛད། ཞལ་སྔ་ནས་པཎ་
ཆེན་ཡེ་ཤེས་རྩེ་མོའི་དགོངས་པ་ལ་དེ་སྔ་ནི་གཙང་ཕྱོགས་ཀྱི་བསྟན་པ་རིན་པོ་ཆེའི་ཁུར་ངེད་རང་
གིས་བླངས། རྗེ་སྐུ་སྐྱེ་རིན་པོ་ཆེ་ཕྱི་རོལ་དབུས་ཕྱོགས་ལ་ཕེབས་པ་ཐུགས་སྤྲོ་ཙམ་ལ་སྙད་
མཛད་དབུས་དང་དྭགས་ཀོང་སོགས་སུ་བསྟན་པ་དང་སེམས་ཅན་གྱི་དོན་བར་སྐབས་དེར་ངེས་
པར་མཛད་དགོས་པའི་རིམ་པ་དེ་ལེགས་པར་གྲུབ། ཁྱད་པར་གླེགས་བམ་རིན་པོ་ཆེ་ནས་ཆེས་

གསལ་བར་ལུང་བསྟན་པའ་ཆས་འཁར་རྒྱལ་མ་ཏག་ཐང་ལགས་བཤད་སྒྲགས་པའ་དགའ་
ཚལ་གྱི་དགེ་འདུན་གྱི་སྡེ་ཆེན་པོ་ལེགས་པར་འཛུགས་པ་མཛད་ཚར་འདུག་པས། ད་ནི་ཐམས་
ཅད་མཁྱེན་པ་ཁོང་རང་གཙང་ཕྱོགས་སུ་གདན་དྲངས་ནས་བསྟན་པ་རིན་པོ་ཆེ་ཕྱག་མཚན་དུ་
ཕུལ༑ ཁོང་རང་མང་དུ་ཐོས་པའི་དོན་སྒྲུབ་པ་བསམ་གཏན་གྱི་འཁོར་ལོ་ལ་འབད་པར་བྱའོ་
སྙམ་པའི་དགོངས་པ་ཡུན་རིང་མོ་ནས་ཐུགས་ལ་ལྕི་བ་དེ་ཉིད་གདུལ་བྱ་དམན་པ་དག་གི་ངོར་གློ་
བུར་དྲན་པ་ལྟ་བུར་མཛད་ནས། སྐུ་སྐྱེ་རིན་པོ་ཆེ་ཐམས་ཅད་མཁྱེན་པ་དགེ་འདུན་རྒྱ་མཚོ་གདན་
འདྲེན་ལ་བྱོན་དགོས་པའི་བཀའ་ཕེབས་པས། དགྱེས་བཞིན་ཞལ་གྱིས་བཞེས་ཤིང་། ཕེབས་
ཁར་པཎ་ཆེན་མཆོག་ནས་ཁྱོད་དཀྱིལ་ཁང་གི་སློབ་དཔོན་བྱེད་དགོས་པས་ཡར་མགྱོགས་པར
འཁོར་བ་དགའ་གསུང་པ་ཞིག་བྱུང་བས་མ་འོངས་པར་རྗེ་ཉིད་དཀྱིལ་ཁང་གི་ཁྲིར་ཕེབས་རྒྱུ་
མངོན་གྱིས་གཟིགས་པ་ཡིནའདུག་གསུངས། དེ་ནས་དགུང་ལོ་ཉེར་ལྔར་ཕེབས་པ་ལྕགས་མོ་
ལུག་གི་ལོར་དབུས་ཕྱོགས་སུ་བྱོན། ཐོག་མར་དཔལ་ལྡན་འབྲས་སྤུངས་སུ་ཕེབས་པར་རྗེ་ཉིད་
སྙན་པ་ཤིན་ཏུ་ཆེ་བས་འབྲས་སྤུངས་སློབ་དཔོན་རྣམ་པས་བསྐུལ་ནས་གཞུང་ལུགས་ཆེན་མོ་དུ་
མ་ལ་དམ་བཅའ་འཇོག་པ་གནང་ཞིང་། མི་ཉག་སངས་རྒྱས་དང༌། ཆོས་རྗེ་རྡོ་བཟང་སོགས་
འབྲས་སྤངས་ཀྱི་དགེ་བཤེས་དྲག་ཤོས་ཀུན་གྱིས་བགྲོ་གླེང་གཏོང་བར་མཛད་དེ། མཁས་པ་
ངང་པའི་དེད་དཔོན་རྣམས་མགུ་བར་བྱེད་པའི་ལེགས་བཤད་ཀྱི་འབེལ་གཏམ་རྣམ་པར་ངེས་པ་
སྤྱོད་བཟང་ངང་པའི་བུ་མོ་དག་གི་བཀའ་མཆིད་མགྲིན་པའི་རྫ་རྔས་ཐུབ་བསྟན་པདྨོའི་མཚོ་ཆེན་
པོ་ཡང་སྐལ་བཟང་ཉིད་དུ་བྱས་ལ། བདག་ཉིད་རྩོད་བྲལ་མཁས་པའི་གོ་འཕང་གི་རྩེ་མོར་
བཞུགས་སོ་ཞེས་གཟུ་བོར་གནས་པའི་བློ་དང་ལྡན་པ་རྣམས་མཁས་པ་ཆེན་པོ་འདི་ཉིད་ཀྱི་
བསྔགས་པ་བརྗོད་པ་ལྷུར་ལེན་ནོ། ལྷ་སར་ཇོ་བོ་རྣམ་གཉིས་དང༌། བཅུ་གཅིག་ཞལ་སོགས་
རྟེན་གསུམ་བྱིན་ཅན་རྣམས་མཇལ་ཞིང་ལྷག་པར་ཇོ་བོ་རིན་པོ་ཆེ་མཇལ་དུས་གཟི་མདངས་ཆེ་

ཞིང་ཞལ་འཛུམ་བག་དང་ལྡན་པའ་གཟགས་སྣང་ཁྱད་པར་ཅན་བྱུང་བད་ནས་ཕྱག་ཕྱ་བ་
nདང་ལྷན་དུ་ཚལ་ཕྱོགས་སུ་བྱོན་རྩིས་ཀྱིས་སྐྱིད་ཆུ་བརྒལ་བར་མཛད་པས་རབ་མ་མཁྱེན་པར་ཆུ་
ལ་བྱིངས་ནས་སྐུ་ཉེན་ཆེན་པོ་བྱུང་བར་ཉེ་འཁོར་ན་མི་གཅིག་ལུད་པ་ལུ་བའི་སྐད་འདྲ་བ་ཞིག་
གསན་ནས་ཡར་གཟིགས་པས་གོང་གི་སྐྱིད་ཆུའི་གཞུང་ཙམ་ན་མི་དཀར་པོ་ཞིག་གིས་ཡར་བྱོན་
ཞེས་པའི་བརྡར་ལག་པ་གཡོབ་པ་གཟིགས་པས། མི་དཀར་པོ་དེ་བརྒལ་སོང་བའི་རྗེས་ལ་རྗེ
ཉིད་དཔོན་སློབ་ཀྱང་བསྐྱོད་པས་སྐ་ངལ་མེད་པར་ཕར་ཁར་ཐོན་རྗེས་མི་དཀར་དེ་འཇའ་ཡལ་བ་
ལྟར་མི་སྣང་བར་གྱུར། དེ་ནས་རིམ་བཞིན་ཡར་ལུང་ཕྱོགས་སུ་ཕེབས་ཤིང་ཆུ་ལྷོར་འགྲོ་བའི་རྟ་
བ་ཞིག་དང་མཇལ། ཁོང་ནས་ཁྱེད་རྣམས་གང་དུ་འགྲོ་བ་ཡིན་ཞུས་པ་ལ། ངེད་ཚོ་གཙང་
ཕྱོགས་ནས་རྗེ་ཐམས་ཅད་མཁྱེན་པ་གདན་འདྲེན་ལ་ཡོང་བ་ཡིན་དེ་རིང་རྩེ་ཐང་ན་བཞུགས་ཡོད་
འདུག་པ་དེར་འགྲོ་རིངས་གསུངས་པས། རྟ་པ་དེ་ན་རེ་འོ་ན་འབོག་ཁྲེས་དང་ཕྱག་དཔེ་ངས་ཁྱེར
གྲོགས་བྱས་ཆོག་ཟེར་ནས་ཕྱག་དཔེ་པུ་ཏི་ཆེ་རབ་ཡོད་པ་དེ་དང་། འབོག་གཉིས་ཁོས་ཁུར་ནས
བསམ་ཡས་ཀྱི་གྲུ་ཁ་བརྒལ་ནས་ཐོན་རྗེས་འབོག་དང་ཕྱག་དཔེ་རྗེ་ཉིད་ལ་ཕུལ་ནས་མི་སྣང་བར་
གྱུར༑ དེ་ཡང་ནག་འཚོ་ལོ་ཙ་བ་འཕགས་ཡུལ་དུ་ཇོ་བོ་གདན་འདྲེན་དུ་ཕེབས་ལམ་ལ་འབྲོམ་གྱི་
སྤྲུལ་པས་འཇིགས་པ་ཐམས་ཅད་ལས་སྐྱོབ་པར་མཛད་པ་བཞིན་དུ་རྗེ་ཉིད་ཀྱང་འཕགས་པ་སྤྱན་
རས་གཟིགས་ཀྱི་རྣམ་སྤྲུལ་རྗེ་ཐམས་ཅད་མཁྱེན་པ་དགེ་འདུན་རྒྱ་མཚོ་གདན་འདྲེན་ལ་བྱོན་པར་
ལྷ་དང་བླ་མས་གདོང་གྲོགས་མཛད་པ་གདོན་མི་ཟའོ། །དེ་ནས་སྨོག་ཐོག་ཟེར་བར་རྗེ་ཐམས་ཅད་
མཁྱེན་པ་དང་མཇལ་ཞུ་ཡིག་རྟེན་བཅས་ཕུལ་བས་ཐུགས་དགྱེས་མཉེས་ཆེན་པོ་བྱུང༌། བདག་
སྔར་གྲ་བསྐོར་ཞིག་བྱེད་རྩིས་ལ་སྟབས་མ་འགྲིག་ཅིང་། ད་ལན་རྩེད་ཐང་འདིར་དབྱར་ཆོས་
སྟེང་དུ་གྲ་བསྐོར་ཞིག་བྱས་ན་ཇི་གབ་བསྐོར་བཀའ་དྲི་ཞུས་བས། ཤིན་ཏུ་ལེགས་པར་ཡོང་
གསུང་ནས། བྱང་མ་མཁན་ཆེན་བཀྲ་ཤིས་ལེགས་པ་ལ་སྦྱོར་སྟོད་མཛད་པ་བཞིན་དབྱར་ཆོས་

ལ་རྩེ་ཐང་དུ་ཕེབས་ཏེ་ཚད་མ་སྡེ་བདུན་དང༌། བྱམས་ཆོས་སྡེ་ལྔ། རིགས་ཚོགས་དྲུག འདུལ་
བ༑ མངོན་པ་གོང་འོག་སོགས་པོད་ཆེན་སུམ་ཅུ་རྩ་བདུན་ཙམ་གྱི་ཐོ་ཕུལ་ནས། དེ་རྣམས་ལ་
བཤད་པ་བྱེད། དབྱར་ཆོས་རིང་ངེད་རང་ནས་སྐོང་བ་ཡིན་པས་ཁྱེད་བགྲོ་གླེང་པ་སུས་ཀྱང་ཟར་
ཟིར་སོགས་སུ་མ་སོང་བར་དགེ་བཤེས་ཀྱི་འབེལ་གཏམ་བྱ་བ་རྒྱལ་བའི་གསུང་རབ་ཀྱི་དགོངས་
པ་བཀྲིས་པ་བྱེད་པ་ཡིན། ཅིས་ཀྱང་ཚིག་རིས་ཟར་ཟིར་ཙམ་བྱེད་ན་ཁེ་མི་ཡོང་ཞེས་ཞལ་བསྐར་
དང་སྦྲགས་བསྙེངས་པ་མེད་པའི་དགག་སྒྲུབ་ཀྱི་སེངྒེའི་ཁྲི་ཆེན་པོ་ལ་བཞུགས་པས། དེ་དུས་ས་
དགེའི་དགེ་བཤེས་དྲག་གྲས་ཀུན་གྱིས་བགྲོ་གླེང་ཕུལ་ཀྱང་དམ་བཅའ་ཤོར་བ་གཏན་མ་བྱུང་
ཞིང༌༑ ཕ་རོལ་གྱི་རྒོལ་བ་རྣམས་ཐལ་འགྱུར་གྱིས་བཅོམ་པ་མཐུན་སྣང་དུ་གྲུབ་པ་བྱུང་
ཞིང་༑ གྲྭ་ས་ཆེན་པོ་དག་ནས་བྱོན་པའི་དགེ་བཤེས་མཁས་པ་ཀུན་གྱི་གྲགས་པ་ལན་དུ་མར་
བཅོམ་པས་རྗེ་ཉིད་ཀྱི་མཚན་སྙན་ཕྱོགས་ཀྱི་བུ་མོའི་རྣ་ལུང་ཡངས་པོར་ཁྱབ་བོ། ཡང་རྭ་བསྟོད་
དང་གསང་པུ་གླིང་སྨད་ཆོས་རྗེ་སྦྲགས་ནས་མཛད་པའི་ཐོག་ལྷ་དབང་དཔལ་འབྱོར་ཞེས་པ་
དང་༑ དབེན་རབ་འབྱམས་པ་ཟེར་བའི་དགའ་ལྡན་གྱི་དགེ་བཤེས་དྲག་ཤོས་རང་དུ་བྱེད་པ་དེ་
གཉིས་ལ་རྗེ་ཉིད་དང་རྩོད་པ་བྱེད་དགོས་ཞེས་སྣེའུ་གདོང་རྩེ་ནས་བཀའ་ལུང་ཕེབས་པར་
བརྟེན༑ རྩེད་ཐང་དུ་དགེ་འདུན་ཁྲི་ཚོ་གཉིས་ཙམ་གྱི་དབུས་སུ་ཐོག་ལྷ་དབང་བ་དང་དབུ་མ་ལ་
ལན་གཅིག་དང་། ཚད་མར་ལན་གཉིས་རྩོད་པས་ཁོང་པ་རིགས་པའི་རྣམ་གྲངས་དུ་མས་ཕམ་
པར་མཛད་པས་གྲྭ་བ་ཀུན་མཐུན་པར་དགེ་བཤེས་གྲ་བསྐོར་བ་ཞིག་ལ་མངའ་རིས་རབ་འབྱམས་
པ་ཤཱནྟི་པ་འདི་ལས་བཟང་བ་མ་བྱུང་ཞེས་བསྔགས་བརྗོད་ལྷུར་བླངས། དེ་ནས་རྗེ་ཐམས་ཅད་
མཁྱེན་པ་དགེ་འདུན་རྒྱ་མཚོའི་བཀའ་བཞིན་སྤྱན་གཡས་མཁན་ཆེན་པའི་དྲུང་ནས་གསང་བདེ་
འཇིགས་གསུམ་གྱི་དབང་དང་། ཆོས་སྐྱོང་མང་པོའི་རྗེས་གནང་སོགས་གསན། རྒྱལ་དུ་ལྷ་
མོའི་ལྷ་མཚོར་མཚོ་མཇལ་ལ་ཕེབས་རྩིས་ལ་མནལ་བལྟས་ངོ་མཚར་བ་ཁ་ཤས་བྱུང་ཞིང་རྗེ་

ཐམས་ཅད་མཁྱེན་པར་ཞུས་པས་རྨི་ལམ་བཟང་ངེད་ལ་ཡང་དེ་འདྲ་བ་ཞིག་བྱུང་། མཚོ་མཇལ་
གཞན་དང་མི་འདྲ་བ་ཡོང་བ་འདུག་གསུང་། མཚོ་མཇལ་དངོས་གཞིའི་སྐབས་མཚོའི་ཁྱོན་ཀུན་
ལྷག་པའི་ལྷ་མཆོག་དུ་མ་དང་། གཞལ་ཡས་ཁང་གིས་ཁྱབ་པར་གཟིགས། དེ་ནས་རྒྱལ་དུ་
ཕེབས་ཏེ་རྗེ་ཐམས་ཅད་མཁྱེན་པར་གཟིགས་སྣང་བྱུང་ཚུལ་རྣམས་ཞུས་པས་དང་པོ་ངེད་རང་ལ་
གང་བྱུང་བ་རྣམས་ཁྱེད་རང་ལ་བྱུང་འདུག་པས་དཔལ་ལྡན་ལྷ་མོ་ཁྱེད་ལ་ཤིན་ཏུ་དགྱེས་པའི་
རྟགས་སུ་འདུག་གསུངས། དེ་དུས་དྭགས་པོ་གྲྭ་ཚང་གི་སློབ་དཔོན་བློ་འཕེལ་དང་། བསམ་
གཏན་གླིང་གི་སློབ་དཔོན་སོགས་ནས་མངའ་རིས་རབ་འབྱམས་པ་པཎྜི་འདི་རྗེ་ཐམས་ཅད་མཁྱེན་
པ་རང་ལ་ཤིན་ཏུ་དད་ཅིང་སྙན་གྲགས་ཀྱང་ཆེ་བ་ཞིག་མཆིས་པས་དྭགས་པོ་གྲྭ་ཚང་དུ་བཀོད་པ་
ཞིག་གནང་དགོས་པ་ནན་གྱིས་ཞུ་བ་ཕུལ་བར། འདི་ད་ལན་ཐེགས་དགོས་པ་འདུག ཡ་ཀི་ན་
དཀྱིལ་ཁང་ཟེར་བའི་གྲྭ་ཚང་འཇིགས་པ་ཞིག་ཡོད་པ་དེ་ཚོས་ཁོང་མི་གཏོང་གསུངས།
ཐམས་ཅད་མཁྱེན་པ་དང་ལྷན་དུ་མཁས་གྲུབ་ནོར་བཟང་རྒྱ་མཚོའི་དྲུང་ནས་ཟབ་ཆོས་མང་དུ་
ཞུས༑ མཁས་གྲུབ་པས་ཕྱག་རྗེ་ཉིད་ཀྱི་དབུ་ཐོག་ཏུ་བཞག་ནས་མངའ་རིས་རབ་འབྱམས་པ་ཁྱོད་
ཀྱིས་བསྟན་པ་རིན་པོ་ཆེར་བྱ་བ་མཐར་ཕྱིན་པ་བྱོས་ཞེས་སོགས་ཐུགས་ལ་བརྣགས་པའི་བཀའ་
སློབ་སྩལ། གདན་ས་བཀྲ་ཤིས་ལྷུན་པོ་ནས་པཎ་ཆེན་ནུབ་ར་ལྷ་བཙུན་པ་རྗེ་ཐམས་ཅད་མཁྱེན་པ་
གདན་འདྲེན་དུ་འོལ་ཁ་སྟག་རྩེར་ཕེབས་ཤིང་གཙང་ཕྱོགས་སུ་མགྱོགས་མྱུར་ཕེབས་དགོས་པའི་
ཞུ་བ་ནན་གྱིས་ཕུལ། དེ་ནས་དགའ་ལྡན་དུ་ཕེབས་ནས་རྟེན་གསུམ་རྣམས་ལེགས་པར་མཇལ་
ཞིང་ཁྲི་རིན་པོ་ཆེ་ལ་ཆོས་འབྲེལ་ཞུས། སེ་རར་རྗེ་བཙུན་ཆོས་ཀྱི་རྒྱལ་མཚན་དང་དགེ་འདུན་པ་
ཀུན་ཚོགས་པའི་དབུས་སུ་རྗེ་འདི་བས་གཞུང་ལུགས་ལ་དམ་བཅའ་འཇོག་པ་གནང་བྱེས་སྨད་
གཉིས་ཀ་ནས་དགེ་བཤེས་རེ་མོས་ཀྱིས་བགྲོ་གླེང་ཕུལ་ཞིང་། ཁྱད་པར་ལྡན་མ་འཇམ་དཔལ་རྒྱ་
མཚོ་དང་། རབ་འབྱམས་པ་བྱམས་བཀྲས་ཟེར་བ་སོགས་དང་རྩོད་པ་མང་དུ་མཛད་དེ་ཕ་རོལ་

གྱི་རྒོལ་བ་རྣམས་མི་སྨྲ་བའི་རྟུལ་བཞུགས་ལ་བཀོད་པདང་མཁས་པ་རྣམས་ལེགས་བཤད་ཀྱིས་
ཡིད་འཕྲོག་པ་ལྷན་གཅིག་ཏུ་མཛད། རྗེ་ཐམས་ཅད་མཁྱེན་པ་འབྲས་སྤུངས་སུ་ཕེབས་སྐབས་སྒོ་
མང་སློབ་དཔོན་ཤེར་བློ་བས། མངའ་རིས་རབ་འབྱམས་པ་ཤཱནྟི་པར་གྲགས་པ་དེ། རྗེའི་ཕྱབ་
ཕྱི་ལ་ཡོད་ན། བགྲོ་གླེང་བྱེད་དགོས་ཞུས་པར་རྗེའི་བཀའ་བཞིན་འབྲས་སྤངས་སུ་དམ་བཅའ་
འཇོག་པརལན་གཉིས་པ་ཕེབས་རྩིས་གནང་ཡང་ཞབས་བརྡབ་སྐྱོན་གྱིས་ཕེབས་མ་ཐུབ། ངེ་
ནས་རྗེ་ཐམས་ཅད་མཁྱེན་པ་གཙང་དུ་ཆིབས་བསྒྱུར་བསྐྱང་རྒྱུར། རྗེ་ཉིད་ཞབས་བསྙུན་ཟུག་གི་
སྟབས་ཀྱིས་ཞག་ཤས་རྗེས་ལ་བཅར་ཆོག་པ་ཞུས་པར། ཐམས་ཅད་མཁྱེན་པས་མངའ་རིས་
རབ་འབྱམས་པ་རང་གང་དུ་བཞུགས་ཀྱང་ཡག་པོ་ཡོང་། འདི་ཚོར་མཚན་ཉིད་ཕྱོགས་ཀྱི་འཆད
ཉན་བྱེད་ན། བློ་གསལ་གླིང་དང་། བྱེས་པ་སོགས་གང་གི་ཡིན་ཀྱང་ཡོང་ཞིང༌། རྒྱུད་འགྲིམས་
ན་རྒྱུད་པའི་འཆད་ཉན་མགྱོགས་པོ་ཐོབ་ཅིང༌། ཕུགས་དགེ་ལྡན་གྱི་གདན་ས་ཡོང་བ་ལས་འོས
ཅི་ཡོད་གསུང་ཞིང་བཞད་ཀྱི་འདུག་པ་ལ། སྐུ་མདུན་དེར་པཎ་ཆེན་ནུབ་ར་བའི་གསུང་གིས་
ཁོངས་དྲག་ཤོས་འདིར་བཞག་ནས་ངེད་འགྲོ་བ་མི་ཡོང་། ང་རང་གི་རྟ་ལ་བསྐྱོན་ནས་ཕྱིན་
ཆོག ངས་འགྲོ་ནུས་ཡོང་གསུང་ཞུ་བ་མཛད་པས། རྗེ་མས་ཅད་མཁྱེན་པའི་ཞལ་ནས། ཆོས་
རྗེ་ལྷ་བཙུན་པའི་ཡང་དགོངས་པར་འདུག་པས་ཡར་འགྲོ་ཞབས་ཇེ་དྲག་ལ་འགྲོ་གསུང༌། དེ་
ནས་པཎ་ཆེན་ལྷ་བཙུན་པའི་ཆིབས་པ་བམ་རིང་སྔོན་པོ་ཟེར་བ་ཞིག་ལ་ཆིབས་ནས་རྗེ་ཐམས་ཅད་
མཁྱེན་པ་དང་ལྷན་དུ་དགེ་འདུན་འདུས་པའི་རྒྱ་མཚོའི་བསུ་མའི་ཚོགས་དང་བཅས་གདན་ས་བཀྲ་
ཤིས་ལྷུན་པོར་ཞབས་སོར་བཀོད། རྗེ་ཉིད་དང༌། ཤར་རྗེ་ཆོས་རྗེ་བློ་རྒྱམ་སོགས་ནས་ཞུས་ངོར་
རྗེ་ཐམས་ཅད་མཁྱེན་པས་སྐལ་ལྡན་བུ་ཆེན་དུ་མར་དཔལ་གསང་བ་འདུས་པའི་འགྲེལ་བ་སྒྲོན་
གསལ་གྱི་བཤད་ལུང་སོགས་ཟབ་ཆོས་མཐའ་ཡས་པ་སྩལ། དེ་ནས་རྗེ་ཐམས་ཅད་མཁྱེན་པས་
མཁན་པོ་དང་། པཎ་ཆེན་ལྷ་བཙུན་པས་ལས་སློབ་མཛད་དེ་དད་པའི་དགེ་འདུན་གྲངས་ཚང་བའི་

དབུས་སུ་བསྙེན་པར་རྫོགས་པའ་དག་སླང་ག་སྡོམ་པ་ཡང་ལགས་པར་བཞས། ལྷག་པར་རྗ་
ཐམས་ཅད་མཁྱེན་པ་གདན་སར་ནམ་བཞུགས་བར་ཞབས་དྲུང་དུ་བསྙེན་ནས་མདོ་སྔགས་ཀྱི་
གཞུང་ལུགས་མཐའ་དག་བུམ་པ་གང་བྱོའི་ཚུལ་དུ་གསན། སྐབས་དེར་གཞན་ཕྱོགས་ཀྱི་དགེ་
བཤེས་མཁས་རློམ་པ་ཞིག་གདན་ས་བཀྲ་ཤིས་ལྷན་པོར་རྩོད་པ་བྱེད་དུ་བྱུང་བར་རྗེ་ཉིད་ཀྱིས་
རིགས་པའི་རྣམ་གྲངས་དུ་མས་ཕམ་པར་མཛད་པས་ཁོ་བ་དཔའ་ཞུམ་སྟེ་མཚན་ལ་བྲོས་ནས་
སོང་ངོ༌། རྗེ་ལྷ་རི་རྩེ་བ་དང༌། ཆོས་རྗེ་དགེ་ལེགས་པའི་དྲུང་ནས་དབང་ལུང་སོགས་མན་ངག་
མཐའ་ཡས་པ་ཞུས། དེ་ནས་རྗེ་ཐམས་ཅད་མཁྱེན་པ་དང་སློབ་དཔོན་རྣམ་པ་བཀའ་བགྲོས་ཏེ་རྗེ་
ཉིད་དགུང་ལོ་སུམ་ཅུར་ཕེབས་པ་བྱ་ལོའི་ཐམས་ཅད་མཁྱེན་པ་དགེ་འདུན་གྲུབ་ཀྱི་དུས་མཆོད་
ཉིན་གདན་ས་ཆེན་པོ་བཀྲ་ཤིས་ལྷུན་པོའི་དཀྱིལ་ཁང་ལེགས་བཤད་སྒྲོག་པའི་གླིང་གི་འཆད་ཉན་
གྱི་ཁྲིར་བཀོད་དེ་རྗེ་ཐམས་ཅད་མཁྱེན་པ་རང་གི་བཞེས་འཕྲོའི་སྐུ་ཆོས་དང་། གསོལ་དཀར་
སོགས་སྩལ་ཏེ་བསྟན་པ་རིན་པོ་ཆེ་སྤྱི་སྒོས་ལ་ཕན་ཐོག་ཡོང་བ་དང་། གྲྭ་ཚང་འདི་ནས་དགེ་
བཤེས་བྱིའུའི་ཁྱུ་འཕུར་འཕུར་ཡོང་ཞེས་ལུང་བསྟན་ལེགས་པར་སྩལ། དེ་ནས་སློབ་དཔོན་
མཁས་མཆོག་ཤཱནྜི་པའི་དྲུང་ནས་འཇམ་མགོན་ཡབ་སྲས་གསུམ་གྱི་གསུང་འབུམ་ལྗགས་ལུང་
སོགས་དབང་ལུང་མན་ངག་གི་རྒྱུན་རྒྱ་ཆེ་གསན། རྗེ་ཉིད་དཀྱིལ་ཁང་གི་མཁན་ཁྲིར་ཕེབས་པ་
ནས་བཟུང༌། གྲྭ་ཚོགས་ཀྱང་ཇེ་བཟང་ལ་སོང་། དཀྱིལ་ཁང་གྲྭ་ཚང་འདུ་ཁང་གི་རྩེ་ཐོག་
དང་༑ རྟེན་གཙོ་ཐུབ་དབང་གི་སྐུ་སོགས་གསར་བཞེངས་དང་། གཙོ་བོར་རྒྱལ་བའི་གསུང་
རབ་མཐའ་དག་གི་དགོངས་འགྲེལ་ཤིང་རྟའི་སྲོལ་འབྱེད་རྒྱན་དྲུག་མཆོག་གཉིས་དང་། རྒྱལ་བ་
གཉིས་པ་ཙོང་ཁ་པ་ཡབ་སྲས་སོགས་རྒྱ་བོད་ཀྱི་མཁས་པ་ཉི་ཟླ་ལྟར་གྲགས་པ་དག་གི་གཞུང་
ལུགས་དྲི་མ་མེད་པ་རྣམས་རིགས་པའི་ལམ་ནས་དྲངས་ཏེ་དགག་སྒྲུབ་ཀྱིས་གཏན་ལ་འབེབས་
ཤིང་ཐང་མར་བརྡལ་ནས་སྐལ་བཟང་གདུལ་བྱ་རྣམས་ལ་ལེགས་པར་འདོམས་པར་མཛད་པས་

བསྟན་པའི་བྱ་བ་མཐའ་དག་ལ་མཁས་པ་རྣམས་ཡིད་རབ་ཏུ་འཕྲོག་སྟེ་འཇམ་དབྱངས་ཤཱནྟི་པ་
ཞེས་མཚན་སྙན་གྱི་བ་དན་ཀུན་གསལ་གྱི་ཁྱོན་ཀུན་ཏུ་བཀྲམས་སོ། དབྱར་གནས་གྲོལ་བའི་ཉིན་
ཞིག་གདན་སའི་རྒྱབ་རིའི་རྩེར་སྤྲོ་འཆམ་དུ་ཕེབས་པར་དབུ་རྩེར་འབྲོམ་སྟོན་ཆོས་ཀྱི་རྒྱལ་པོ་
མཇལ་ནས་དགྱེས་པའི་དབུག་དབྱུང་མཛད། གཞན་དང་སྐབས་དེར་དངོས་དང་མནལ་ལམ་ཅི་
རིགས་སུ་ངོ་མཚར་བའི་གཟིགས་སྣང་མང་དུ་བྱུང་། དེ་ལྟར་དཀྱིལ་ཁང་གྲྭ་ཚང་གི་ཁྲི་ལོ་ཉི་ཤུ་
རྩ་གཅིག་རིང་བཤད་སྒྲབ་གཉིས་ཀྱིས་སྒོ་ནས་ལེགས་པར་བསྐྱངས། རྗེ་ཉིད་དགུང་ལོ་ལྔ་བཅུ་
ང་གཅིག་ཏུ་ཕེབས་པའི་ལོར་རྒྱལ་མཆོག་དགེ་འདུན་གྲུབ་ཀྱི་རྒྱལ་ཚབ་པཎ་ཆེན་ལྷ་བཙུན་པ་ཁྲི་
འཇོག་པར་མཛད། རྗེ་ཐམས་ཅད་མཁྱེན་པ་དགེ་འདུན་རྒྱ་མཚོས་འོས་རིས་གསུམ་བཏུས་ནས་
བརྟག་པས་མཛད་པས་རྗེ་ཉིད་ལ་བཟང་ཕེབས་ཀྱིས་དབུ་ཞྭ་བཞུགས་གདིང་སོགས་ཀྱི་གནང་
སྦྱིན་དང༌། ཕུན་ཚོགས་བཀྲ་ཤིས་རྡུལ་མང་མཐོར་བརྩེགས་པའི། །ཐུབ་བསྟན་ལྷུན་པོའི་རྩེ་
མོར་ངལ་གསོ་བ། །ཆོས་ཀྱི་སྤྱན་སྟོང་ལྡན་པའི་དབང་པོ་འདི། །འགྲོ་འདིའི་བླ་ན་རིང་དུ་ཞབས་
བརྟན་ཅིང་། ཞེས་སོགས་སྙན་ངག་གི་ཕྲེང་བ་བསྟར་ལ་བརྒྱུས་པའི་བཀའ་ལུང་གིས་བརྒྱན་
ཏེ༑ གདན་ས་ཆེན་པོ་བཀྲ་ཤིས་ལྷུན་པོ་དཔལ་གྱི་སྡེ་ཆེན་ཕྱོགས་ཐམས་ཅད་ལས་རྣམ་པར་རྒྱལ་
བའི་གླིང་གི་འབྲོམ་ཆོས་ཀྱི་རྒྱལ་པོ་ངུར་སྨྲིག་འཛིན་པ་རྒྱལ་མཆོག་དགེ་འདུན་གྲུབ་ཀྱི་སེངྒེའི་ཁྲི་
ལ་མངོན་པར་བཀོད། ལོ་རེ་བཞིན་བཀའ་ཆེན་བཞི་དང་། དཔལ་གསང་བ་འདུས་པའི་རྒྱུད་
འགྲེལ་གྱི་བཤད་པ་སོགས་མདོ་སྔགས་ཀྱི་གཞུང་འགྲེལ་གྱི་བཤད་སྲོལ་རྗེ་ཐམས་ཅད་མཁྱེན་པ་
དགེ་འདུན་གྲུབ་པ་རང་གིས་མཛད་པ་ཀུན་གྱི་ཕྱག་སྲོལ་མ་ཉམས་པར་ལེགས་པར་ཕུལ་དུ་བྱུང་
བ་མཛད། དེ་ལྟར་འཆད་རྩོད་རྩོམ་གསུམ་གྱི་སྒོ་ནས་མཛད་འཕྲིན་འབྱམས་ཀླས་དེ་གདན་སའི་
ཁྲི་སྐྱོང་བཞིན་པར་གུ་གེ་ས་སྐྱོང་གིས་མངའ་རིས་ཕྱོགས་སུ་གདན་འདྲེན་པ་སྔ་ཕྱིར་ཐེང་གཉིས་
འབྱོར་ཡང་མ་ཕེབས་ཤིང༌། གསུམ་པའི་སྐབས་སུ་སྤྱན་འདྲེན་པས་དེ་སྔ་ནི་དབུས་གཙང་

ཕྱོགས་སུ་བསྟན་པའི་བྱ་བ་ཆེ་དྲགས་པས་ཐུགས་བྲེས་ཏེ་ཕེབས་མ་ཐུབ། ད་རེས་མ་ཕེབས་ན་
ཐུགས་ཆད་འདྲ་ཡོང་ངེས་པས་ཅི་ནས་བྱོན་པ་ལེགས་ཞུས་པས། མངའ་རིས་ཕྱོགས་སུ་ཕེབས
ན་ལེགས་དང་། གདན་ས་རང་དུ་ཐུགས་ཕབས་ཏེ་བཞུགས་པ་གང་ལེགས་བླ་བྲང་རྒྱལ་མཚན་
མཐོན་པོའི་གཟིམ་ཆུང་དུ་སྐུ་མཚམས་བསྡམས་ནས་དཔལ་ལྡན་འདོད་ཁམས་དབང་མོར་བདེན་
པ་བདར་ཏེ་བརྟག་པ་གནང་མཛད་པས་མངའ་རིས་ཕྱོགས་སུ་བྱོན་པ་བཟང་བར་བབས། དེ་ནས་
ཕྱི་རྒྱར་བཅད་རྒྱའི་མུར་དབུས་ཕྱོགས་སུ་གསང་ཕེབས་ཀྱིས་རྗེ་ཐམས་ཅད་མཁྱེན་པ་དགེ་འདུན་
རྒྱ་མཚོའི་དྲུང་དུ་བཅར་ནས་མངའ་རིས་སུ་ཕེབས་ཕྱོགས་སྐོར་ཞུས་པས། གདན་ས་བཀྲ་ཤིས་
ལྷུན་པོར་མུ་མཐུད་ན་ལེགས་གསུངས་ནས་ཞག་འགའི་བར་དུ་བཀའ་མ་གྲོལ། དེ་ནས་ནན་
གྱིས་གསོལ་བར་བཀྲ་ཤིས་ལྷུན་པོར་གདན་ཞིག་ཁྱེད་རང་གིས་བཀོད་ན་ཐེགས་པ་ལེགས་ཞེས་
བཀའ་འཁྲོལ་ཏེ་རྗེ་རང་གིས་རྒྱུན་ཏུ་བསྣབས་པའི་སྐུ་ཆོས་དང་དབུ་ཞྭ་གནང་སྦྱིན་དང་། ཐུགས་
ལ་བརྣགས་པའི་ཞལ་གདམས་ལྷུག་པར་སྩལ། དེ་ནས་གདན་སར་ཕེབས་ཏེ་སློབ་དཔོན་རྣམ་པ་
གདན་དྲངས་རྗེ་བཙུན་ཐམས་ཅད་མཁྱེན་པའི་ཕྱག་ཐམ་བཀའ་ཤོག་བསྟནནས་རྒྱུ་མཚན་རྣམས་
ཞིབ་པར་མོལ། ཐོས་གླིང་རབ་འབྱམས་པ་པཎ་ཆེན་དོན་ཡོད་རྒྱལ་མཚན་རྒྱལ་མཆོག་དགེ་
འདུན་གྲུབ་ཀྱི་ཆོས་ཀྱི་རྒྱལ་ཚབ་ཏུ་དབང་བསྐུར། ཧོར་ཟླ་ལྔ་པའི་ཚེས་ཉེར་གསུམ་ལ་སློབ་
དཔོན་རྣམ་པས་ཕེབས་སྐྱེལ་དང་བཅས་གདན་ས་ནས་མངའ་རིས་ཕྱོགས་སུ་ཆིབས་ཁ་
བསྒྱུར༑ བྱང་ངམ་རིང་དུ་དབྱར་ཆོས་རིང་བློ་གསར་དུ་མར་ཆོས་ཀྱི་འཆར་ཆེན་ཕབས། དེ་ནས་
རིམ་གྱིས་ཕེབས་པར་གློ་བོ་སྡེ་བས་ཕེབས་ལམ་དུ་དམག་དྲངས་ཏེ་རྗེ་ཉིད་ཀྱི་སྐུ་ལ་བདོ་བའི་
ལས་སྦྱོར་བརྩམས་ཀྱང་ཕ་རོལ་གྱི་གནོད་པས་མ་ཚུགས་པར་གུ་གེ་མི་དབང་ཆོས་ཀྱི་རྒྱལ་པོ་
དང་༑ འཁོར་བླུན་པོའི་ཚོགས། གླིང་ལྷོ་བྱང་གི་དགེ་འདུན་པ་སོགས་སྐྱ་སེར་འབུམ་ཕྲག་དུས་
མས་མཚར་དུ་དངར་བའི་སེར་སྦྲེང་དང་བཅས་མཐོ་ལྡིང་དཔེ་མེད་ལྷན་གྱིས་གྲུབ་པའི་ལྷ་ཁང་དུ་

ཞབས་སོར་བཀོད། དབྱར་ཆོས་རྒྱལ་བློན་མཆོད་ཡོན་ཀུན་གྱིས་མགྲིན་གཅིག་ཏུ་མཐོ་ལྡིང་དཔེ་
མེད་ལྷུན་གྱིས་གྲུབ་པའི་གཙུག་ལག་ཁང་དུ་ལོ་ཆེན་རིན་ཆེན་བཟང་པོའི་རྒྱལ་ཚབ་ཏུ་དབང་
བསྐུར༑ དེར་སློབ་གཉེར་བ་རྣམས་ལ་བཀའ་ཆེན་བཞི་དང་། དབུ་མ་སོགས་དང་། སྤྱི་ཆོས་ལ་
བཀའ་གདམས་གླེགས་བམ་དང་། ལམ་རིམ་ཆེ་ཆུང༌། རྗེའི་བཀའ་འབུམ་སོགས་ཀྱི་
ཁྲིད༑ དེའི་ཕྱི་ལོ་མཁས་གྲུབ་གསུང་འབུམ། རྗེའི་རྣམ་ཐར་སོགས་དང་། སློབ་དཔོན་བྱང་ཆུབ་
རྒྱལ་མཚན་སོགས་དགེ་བཤེས་ཀུན་ལ་དབུ་མ་འཇུག་པའི་ཊིཀྐ་གཟབ་བཤད་སྩལ་བས་འདི་ལྟ་
བུའི་ཞིབ་བཤད་སྔར་ཉན་མ་མྱོང་ཞེས་བསྔགས་བརྗོད་ཀྱི་མེ་ཏོག་གཏོར། མཐོ་ལྡིང་གི་གདན་ས་
སོགས་གུ་གེའི་མངའ་ཞབས་སུ་གཏོགས་པའི་རི་བོ་དགེ་ལྡན་པའི་ཆོས་སྡེ་ཐམས་ཅད་དུ་གཞི་
གསུམ་གྱི་ཕྱག་ལེན་རྣམ་པར་དག་པ་ལེགས་པར་བཙུགས། སྐབས་དེར་གློ་སོགས་ནས་གུ་
གེར་དམག་དཔུང་སྟོབས་ཆེ་བ་བྱུང་བར་རྗེ་འདི་བའི་དྲུང་དུ་བཀའ་སྲུང་མང་པོ་གོ་མཚོན་ཐོགས་
ནས་བྱིན་རླབས་གནང་དགོས་ཞུ་བའི་ཉམས་སྣང་བྱུང་བས་རིང་པོར་མ་ཐོགས་པར་ཕ་རོལ་གྱི་
དམག་ཚོགས་རྣམས་ཕྱོགས་མཐར་བྱེར་སོང་བ་ཞིག་བྱུང་བས་ཆོས་སྐྱོང་སྲུང་མ་རྣམས་ཀྱིས་
གྲོགས་མཛད་པར་འདུག་ཅེས་དངོས་པོའི་གནད་མཁྱེན་པ་རྣམས་ཀྱིས་མགྲིན་གཅིག་ཏུ་གླེང་ངོ་།
དེ་ནས་གུ་གེ་ཆོས་རྒྱལ་ཡབ་སྲས་མཆོད་ཡོན་རྣམས་བཀའ་བགྲོས་ཀྱིས་དགོན་པ་གསར་པ་ཞིག་
བཞེངས་དགོས་པའི་གསོལ་བ་དྲག་ཏུ་བཏབ་པ་བཞིན་རི་གསུམ་གྱི་དབུས་མའི་རྩེ་མོ་དུང་ཁ་
གྱེན་བསླང་པ་ལྟ་བུར་བླ་བྲང་གི་འགྲམ་གཏིང་འདུ་ཁང་ཀ་བ་བཅུ་དྲུག གཙང་ཁང་དང་བཅས་
པ༑ མཆོད་ཁང་ཀ་བཞི་མ། རྟེན་གཙོར་གསེར་ཟངས་ཀྱི་རྗེ་ཙོང་ཁ་པའི་སྐུ་བཪྙན་གྱིས་གཙོས་
སྐུ་གསུང་ཐུགས་རྟེན་དང་། མགོན་ཁང་དང་། རུང་ཁང་། གྲྭ་ཁང་སོགས་དང་། གཞན་ཡང་
རྒྱ་གར་ཤར་ནུབ། བལ་པོ། རྒྱ་ནག་སོགས་ཀྱི་བཟོ་རིས་ཡོད་པའི་སྐུ་ཕྲན་མང་པོ་དང་། རྒྱུད་
སྡེ་བཞིའི་ལྷ་ཚོགས་ཕལ་ཆེ་བའི་དཀྱིལ་ཐང་། གསུང་རབ་ཀྱི་གླེགས་བམ་དུ་མ། རྗེ་རང་གི་

ཐུན་མོང་མ་ཡིན་པའི་ཆོས་སྐྱོང་བྲམ་ཟེའི་གཟུགས་ཅན་སོགས་སྐུ་གསུང་ཐུགས་རྟེན་མཐའ་ཡས་
པ་བཞེས། དགོན་པའི་མཚན་ཡང་དབུ་སྡེ་བཀྲ་ཤིས་ལྷུན་པོ་ཞེས་པའི་མཚན་གསོལ། རྒྱུན་དུ་
དགེ་འདུན་པ་ཡང་བརྒྱ་ཕྲག་འགའ་ཤས་བཞུགས། སྐུ་རྫས་རྣམས་སྔ་ཕྱིར་དབུས་གཙང་གི་
དགོན་སྡེ་དུ་མར་མཆོད་འབུལ་དང༌། སྐུ་གསུང་ཐུགས་རྟེན་གསར་བཞེངས་ཀྱི་རྒྱུར་གཏོང་
གནང་མཛད་ཅིང་། ལྷག་པར་རྒྱལ་གྱི་བྱམས་པའི་དབུ་ཐོད་གསར་བཞེངས་ཀྱི་ཆེད་རྗེ་བཙུན་
ཐམས་ཅད་མཁྱེན་པའི་དྲུང་དུ་རིན་ཆེན་དང་པོ་ཞོ་བརྒྱ་ཕུལ་བས་ཤིན་ཏུ་མཉེས་ཏེ་འབྲས་སྤུངས་
ཚོགས་ཆེན་གྱི་དབུས་སུ་རྗེ་རང་གི་སྐུ་ཚེ་འདི་ལ་རིན་པོ་ཆེ་རྐྱང་མའི་འབུལ་བ་ཕྱོགས་གཅིག་ཏུ་
འདི་ལས་མང་བ་མ་བྱུང༌། ངེད་རང་དཔོན་སློབ་དམ་ཚིག་གཙང་གྲགས་པས་ཡིན་
གསུངས༑ སྐབས་དེ་དག་ཏུ་གུ་གེ་མི་དབང་ཡབ་སྲས་དང་། ཐུགས་སྲས་ཕྱག་རྡོར་དཔལ་
བཟང་སོགས་ལ་བྱང་ཆུབ་ལམ་རིམ་དང༌། དུས་འཁོར་གྱི་བསྡུས་རྒྱུད་སོགས་ཀྱི་ཟབ་ཁྲིད་
གནང་༑ མཐོ་ལྡིང་སོགས་ཕྱོགས་མཐའ་དུ་མར་ཞབསཀྱིས་བཅགས་ནས་སྐལ་ལྡན་གྱི་སྐྱེས་
འགྲོ་དུ་མར་ཆོས་འཁོར་རྒྱ་ཆེར་བསྐོར། ཁྱད་པར་བསྟན་པ་རིན་པོ་ཆེའི་མིག་རྒྱན་ཏུ་དགོངས་རྗེ་
རང་ཉིད་ཀྱིས་མཁན་པོ་མཛད་དེ་རབ་བྱུང་དང་བསྙེན་པར་རྫོགས་པའི་སྡོམ་པ་གྲངས་ལས་
འདས་པ་སྩལ། རྗེ་ཉིད་དགུང་ལོ་གྱ་གཅིག་པ་རབ་ཕྱོགས་མེ་ཡོས་ཕྱི་ལོ་༡༥༦༧ ལོར་སྐ་
ཁམས་ཅུང་ཟད་རྙོག་པས་འཚོ་བྱེད་ནས་ཕྱག་རྩ་བརྟག་པས་ཞལ་ནས་ཕྱིའི་རྩ་ཁྱོད་རང་
ལྟོས༑ ནང་གི་རྩ་ངེད་རང་གིས་ཤེས་ཡོང་། ད་ཏེ་ཡུན་མི་རིང་བར་དགའ་ལྡན་དུ་རྒྱལ་ཚབ་མི་
ཕམ་མགོན་པོ་དང༌། རྒྱལ་སྲས་འཇམ་དཔལ་སྙིང་པོའི་དྲུང་དུ་འགྲོ་བ་ཡིན། དེ་ནས་དག་པའི་
ཞིང་གཞན་ཡང་བགྲོད་ནས་དགའ་ལྡན་དུ་འགྲོ་སྟེ། རྒྱལ་བའི་བསྟན་པ་གསལ་བའི་ཕྱིར་སླར་
ཡང་གངས་ཅན་གྱི་ཁྲོད་འདིར་ཡོང་བའི་དོན་དུ། འཇམ་དཔལ་སྙིང་པོས་ཁོ་བོ་དགའ་ལྡན་དུ་
སྡོད་དུ་མི་འཇུག་པ་འདྲ་ཨང་གསུངས། དེ་ཡང་ཟུང་འཇུག་གྲུབ་པའི་དཔའ་བོ་གྲུབ་ཆེན་ཆོས་རྡོ་

རྗེས༑ དགའ་ལྡན་སྙན་བརྒྱུད་སྤྲུལ་པའི་གླེགས་བམ་དུ་རྗེ་ཉིད་ལུང་བསྟན་པའི་མཇུག་ཏུ། བཅུ་
ཕྲག་བརྒྱད་མཐའ་རྫོགས་པ་ན། །དགའ་ལྡན་བྱམས་པའི་དྲུང་དུ་བྱོན། །འཇམ་དཔལ་སྙིང་པོ་
དངོས་དང་མཇལ། །ཞེས་སོགས་ལུང་བསྟན་པ་ལྟར་ཧོར་ཟླ་གཉིས་པའི་ཚེས་ཉེར་ལྔ་ཉིན་སྔ་དྲོ་
ཐུགས་དམ་གྱི་རིམ་པ་རྣམས་གནང༌། མཆོད་པ་བཟང་པོ་ཤོམས་གསུང་ནས་སྐུ་དྲང་པོར་རྡོ་རྗེ
སྐྱིལ་ཀྲུང་མཛད་དེ་བདེ་སྟོང་གཉིས་སུ་མེད་པའི་དབྱིངས་ལ་མཉམ་པར་འཇོག་བཞིན་པའི་ངང་
ནས་རེ་ཞིག་ཡབ་རྗེ་འཇམ་དཔལ་སྙིང་པོའི་དྲུང་དུ་གཤེགས་སོ། །དེ་ནས་ཐུགས་སྲས་བུ་ཆེན་
རྣམས་ནས་དགོངས་རྫོགས་ཀྱི་གནང་སྒོ་ཁག་ལེགས་པར་བསྒྲུབས། རྗེ་ཉིད་ཀྱི་སྐུ་ཚེ་གང་པོར་
འཆད་རྩོད་རྩོམ་གསུམ་གྱི་བྱ་བས་དུས་འདའ་བ་བཞིན་འཆད་པས་ཐུགས་སྲས་བུ་ཆེན་བསྐྲུན་
པའི་རིམ་པ་ཡང་། འཕྲིན་ལས་ཀྱི་དབང་པོ་ཆོས་རྗེ་ཕྱག་རྡོར་དཔལ་བཟང་། བཀའ་རབ་
འབྱམས་སྨྲ་བ་བསྟན་པ་དར་བཟང༌། བློ་གྲོས་ལེགས། རབ་འབྱམས་སྨྲ་བ་བློ་གྲོས་རིན་ཆེ་
དང་༑ འཇམ་དབྱངས་མགོན། ལྡན་པ་དཔོན་པོ་དང་། བསམ་བློ་དཀའ་བཅུ། ལུང་རིགས་སྨྲ་
བ་བདེ་ལེགས་འོད་ཟེར་དང་། དགེ་ནམ་པ་གཉིས་སོགས་གདན་ས་བཀྲ་ཤིས་ལྷུན་པོ་དང་མངའ་
རིས་ཕྱོགས་སུ་མཁས་པའི་དབང་པོ་རྣམས་རྗེ་འདི་སློབ་མར་མ་གྱུར་པ་མེད། བྱང་ངམ་རིང་
དང་༑ རྟ་ནག་ཐུབ་བསྟན། གདན་ས་བཀྲ་ཤིས་ལྷུན་པོ། རྩེ་ཐང་གི་ཆོས་གྲྭ་ཆེན་པོ། རྒྱལ་གྲྭ་
ཚང་༑ གདན་ས་ཆེན་པོ་སེ་ར། འབྲས་སྤུངས་སོགས་གདན་ས་ཆེ་ཁག་གི་དགེ་བའི་བཤེས་
གཉེན་ཉི་ཟླ་ལྟ་བུ་རྣམས་དང་། གཞན་ཡང་ས་དགེ་བཀའ་རྙིང་རིས་མེད་མཁས་པ་དུ་མ་དང་
ལྷན་དུ་གཞུང་ཆེན་ཁག་ལ་ལུང་རིགས་ཀྱིས་རྩེན་དེ་ཕ་རོལ་གྱི་རྒོལ་བ་ངན་པའི་ལོག་རྟོག་གི་
བྲག་རི་རིགས་པའི་གནམ་ལྕགས་ཀྱིས་གཏོར་བར་མཛད་དེ་རྩོད་པའི་སྒོ་ནས་རྒྱལ་བསྟན་གྱི་དབུ་
འཕང་དགུང་དུ་འདེགས་པར་མཛད། ཕྱི་རབས་ཀྱི་འདུལ་བྱ་རྣམས་ལ་དགོངས་ཏེ་ལྗགས་རྩོམ་
གྱི་རིམ་པ་ཡང་། བསྡུས་གྲྭའི་རྣམ་གཞག་རིགས་ལམ་ནོར་བུའི་ཕྲེང་བ། བློ་རིག་གི་རྣམ་

གཞག་དང༌། རྣམ་འགྲེལ་ལེའུ་བཞིའི་མཐའ་དཔྱོད། ཕར་ཕྱིན་སྐབས་བརྒྱད་ཀྱི་མཐའ་དཔྱོད་
དང་༑ སྤྱི་དོན། དབུ་མའི་མཐའ་དཔྱོད་བཅས་བཞུགས་སོ།། ༈ གངས་ཅན་མགོན་པོ་རྒྱལ་
སྲས་རྡོ་རྗེ་འཛིན། །བསྟན་པའི་སྙིང་པོ་སྟོབས་ཀྱི་འཛིན་པ་ལ། །ས་སྐྱོང་རྗེ་བློན་གར་གྱིས་
རྣམ་རོལ་བ། །བསོད་ནམས་ཞིང་དུ་སླར་ཡང་མཇལ་བར་ཤོག །འདིས་མཚོན་འདྲེན་པ་
མཆོག་དེའི་ལུགས་བཟང་ལ། །ལེགས་སྦྱངས་བློ་བཟང་རྒྱལ་བའི་མདོ་སྔགས་བསྟན། །འཛིན་
ཅིང་སྤེལ་ལ་ཟླ་བྲལ་དཔལ་ཡོན་ཅན། །འཇམ་དབྱངས་ཤཱནྟི་པ་དང་མཚུངས་པར་ཤོག །། ཅེས་
རྣམ་ཐར་མདོར་བསྡུས་པ་འདི་ཉིད་མགོན་པོ་གང་གི་རྣམ་ཐར་རྒྱས་པ་བོད་ཀྱི་གདན་ས་རང་གི་ཤིང་པར་གཞིར་བཟུངས་སྟེ་ཕྱི་ལོ་༢༠༠༣
ཟླ་བ་༡༢ ཚེས་༢༠ བཟང་པོར་དགེ་བའོ།། །།

ཞུགས་
ཨང་།
༡༽
གཞུང་མཚན།
ཤག་གྲངས་
མཆོད་བརྗོད།
ཤིང་རྟའི་སྲོལ་འབྱེད་ཇི་ལྟར་བྱུང་བའི་ཚུལ།
བཤད་བྱའི་མདོ་ངོས་བཟུང་བ།
༡
དེའི་འགྲེལ་བ་ཇི་ལྟར་བྱུང་བའི་ཚུལ།
འགྲེལ་བ་གང་གི་རྗེས་སུ་འབྲངས་ནས་འཆད་ཚུལ།
བཀའ་དང་བསྟན་བཅོས་ཀྱི་རྣམ་བཞག་བཤད་པ།
མཆོད་བརྗོད་ཀྱི་གཞུང་བཤད་ཐབས་ཡན་ལག་ལྔའི་སྒོ་ནས་འཆད་ཚུལ།
མཆོད་ཡུམ་གྱི་མཐའ་དཔྱད།
དགོས་དོན་ལ་དབང་རྟུལ་དྭང་བ་སྐྱེ་ཚུལ་དང་དབང་རྣོན་དྭང་བ་སྐྱེ་ཚུལ།
མཆོད་བརྗོད་བརྒལ་ལན་གྱི་སྒོ་ནས་འཆད་ཚུལ།
གྲུབ་མཐའ་སྨྲ་བ་སོ་སོའི་ལྷག་བཅས་དང་ལྷག་མེད་ཀྱི་མྱང་འདས་བཞེད་ཚུལ་
མི་འདྲ་བར་བསྟན་པ།
ཆོས་འཁོར་གྱི་མཐའ་དཔྱད་པ་ལ་ཉན་ཐོས་སྡེ་པའི་ལུགས་བཤད་པ།
༢༣
༡༣༽ ཐེག་ཆེན་པའི་ལུགས་བཤད་པ།
༼དགོངས་འགྲེལ་གྱི་རྗེ་སུ་འབྲངས་ཏེའཁོར་ལོ་གསུམ་གྱི་ཐ་སྙད་བཤད་པ་ལ།༽
༡༤༽ བཤད་བྱའི་མདོ་བཀོད་པ།
མདོའི་དོན་བཤད་པ་ལ་འཁོར་ལོ་གསུམ་གྱི་དབྱེ་བཞི་ངོས་བཟུང་བ།
དབྱེ་གཞི་དེ་ཉིད་ལ་འཁོར་ལོ་གསུམ་དུ་ཇི་ལྟར་འབྱེད་ཚུལ།
༣༢
༡༦༽
༣༧
དགོངས་འགྲེལ་ནས་གསུངས་པའི་འཁོར་ལོ་གསུམ་སོ་སོའི་མཚན་ཉིད།
༡༧༽
༤༣
༡༨༽ འཁོར་ལོ་གསུམ་སོ་སོའི་མཚན་གཞི་འཇོག་ཚུལ་ལ་དཔྱད་པ།
༩
༼བཞིཔ་དྲང་ངེས་ཀྱི་ཁྱད་པར་མི་འདྲ་བར་བསྟན་པ་ལ།༽

ཨང་།                                      གཞུང་མཚན།                                             ཤོག་གྲངས།
༡༩༽ སེམས་ཙམ་པའི་ལུགས་ཀྱི་དྲང་ངེས་འབྱེད་ཚུལ་ངོས་བཟུང་བ།་༤༥
༢༠༽ ཀུན་བརྟགས་རང་གི་མཚན་ཉིད་ཀྱི་མ་གྲུབ་པའི་དོན་བཤད་པ།་༤༩
༢༡༽ བྱེ་མདོ་གཉིས་ཀྱི་དོན་དམ་པར་གྲུབ་མ་གྲུབ་ཀྱི་ཁྱད་པར་བཤད་པ།་༥༣
༢༢༽ སེམས་ཙམ་པ་སོགས་ཀྱི་ལུགས་ལ་དོན་དམ་པར་ཡོད་མེད་ཀྱི་དོན་བཤད་པ།་༥༣
༢༣༽ཚད་མ་སྡེ་བདུན་དང་དགོངས་འགྲེལ་གཉིས་ནས་ཆོས་ཀྱི་བདག་
མེད་ཀྱི་ཁྱད་པར་ཕྱེ་ཚུལ།་༥༤
༼གཉིས་པ་རང་རྒྱུད་པའི་ལུགས་བཤད་པ་ལ།༽
༢༤༽ སློབ་དཔོན་ལེགས་ལྡན་འབྱེད་ཀྱིས་ཇི་ལྟར་ཕྱེ་ཚུལ།་༥༥
༢༥༽ དེ་ལ་བརྟེན་ནས་ཞི་མཚོ་ཡབ་སྲས་ཀྱིས་བཤད་ཚུལ།་༥༦
༦༽ རང་རྒྱུད་པ་གཞན་རྣམས་ཀྱིས་བཞེད་པའི་ཚུལ་བཤད་པ།་༥༨
༼གསུམ་པ་ཐལ་འགྱུར་བའི་དྲང་ངེས་འབྱེད་ཚུལ་ལ།༽
༢༧༽དངོས་ཀྱི་དོན་བཤད་པ།་༥༩
༢༨༽ཞར་ལ་བྱམས་ཞུགས་ཀྱི་ལེའུའི་དོན་གང་ཡིན་དཔྱད་པ།་༦༠
༢༩༽གཟུངས་རྒྱལ་གྱི་རྗེ་སུ་འབྲངས་ནས་གདུལ་བྱ་
དཀྲི་བའི་རིམ་པ་གསུམ་བཤད་པ།་༦༩
༣༠༽གཉིས་པ་རྟོགས་པའི་ཆོས་འཁོར་ཀྱི་མཚན་ཉིད་དང་དབྱེ་བ་བཤད་པ།་༦༣
༣༡༽སྐབས་འདིར་ཆོས་ཕུང་གི་ཚད་དང་ཆོས་འཁོར་སྐོར་ཚུལ་བཤད་པ།་༦༣
༣༢༽བསྟན་ཆོས་འདིར་དགོས་སོགས་ཆོས་བཞིའི་རྩོད་པ་དང་ལན་བཤད་ཚུལ།་༦༤
༣༣༽རྩོད་ལན་འདི་མཆོད་རྗོད་ཀྱི་རྩོད་ལན་ཡིན་མིན་དཔྱད་པ།་༦༦
༣༤༽ མཁྱེན་གསུམ་གྱིས་འཕགས་བཞིའི་མངོན་རྟོགས་
བསྡུས་པའི་ལུང་གི་སྒྲུབ་བྱེད།་༦༢
༼སྐབ་འདིར་མཐའ་དཔྱད་པ་ལ།༽
༣༥༽ རྫོགས་སྨིན་སྦྱངས་གསུམ་བྱས་པའི་ཚད་ལ་དཔྱད་པ།་༦༨

ཨང་།               གཞུང་མཚན།             ཤོག་གྲངས།
༣༦༽ ཉན་རང་གི་ཉམས་ལེན་གྱི་རིགས་རྫོགས་པར་བྱས་པའི་ཚད་ལ་དཔྱད་པ།་༧༠
༣༧ ༽ཡང་དག་མཐའ་ངོས་བཟུང་ནས་དེ་དངོན་དུ་བྱས་པའི་ཚད་ལ་དཔྱད་པ།་༧༣
༣༨༽སྐབས་འདིའི་སྤྱིར་བཏང་དང་དམིགས་བསལ་གྱི་དོན་ངོས་བཟུང་བ།་༧༥
༣༩༽ ཡུམ་གསུམ་གྱི་རྒྱས་བསྡུས་ཀྱི་ཁྱད་པར་བཤད་པ།་༧༦
༤༠༽ འགྲེལ་རྐང་བརྒྱ་དང་བརྒྱད་པོ་ངོས་བཟུང་བ།་༧༦
༤༡༽ དེས་དེ་བསྡུས་པའི་རིགས་པའི་སྒྲུབ་བྱེད།་༧༧
༤༢༽ གཞུང་གི་ས་མཚམས་དབྱེ་ཚུལ།་༧༩
༤༣༽ ཤེར་ཕྱིན་གྱི་མདོའི་དགོངས་པ་བཤད་པ།་༨༢
༤༤༽ བརྗོད་བྱ་རྣམས་དངོས་པོ་བརྒྱད་དུ་ཕྱེ་བས་གཏན་ལ་འབེབས་ཚུལ།་༨༣
༤༥༽ ཤེར་ཕྱིན་མདོར་བསྟན་པ།་༨༤
༤༦༽ མཁྱེན་པ་གསུམ་གྱི་མཐའ་དཔྱད་པ།་༩༡
༤༧༽ ཐེག་ཆེན་སེམས་བསྐྱེད་བཤད་པ།་༩༥
༤༨༽ ཐེག་ཆེན་སེམས་བསྐྱེད་ཀྱི་རྒྱུ་བཤད་པ།་༩༦
༤༩༽ ཐེག་ཆེན་སེམས་བསྐྱེད་ཀྱི་དབྱེ་བ་བཤད་པ།་༡༠༡
༥༠༽སྒྲུབ་པ་ཉམས་སུ་ལེན་པའི་གདམས་ངག་མདོར་བསྡུས་ཏེ་བསྟན་པ།་༡༠༧
༼གདམས་ངག་གི་མཐའ་དཔྱད་པ་ལ།༽
༥༡༽གདམས་ངག་ཉན་པ་པོ་དང་ནོད་པ་པོའི་གང་ཟག་བཤད་པ།་༡༠༧
གདམས་ངག་གི་ངོ་བོ་བཤད་པ།
༥༣༽གདམས་ངག་ཉན་པ་པོའི་གདུལ་བྱ་ཁྱད་པར་ཅན་བཤད་པ།་༡༠༩
༥༤༽ དབྱེ་བ་ཞར་ལ་བརྗོད་པ་དང་། གྲངས་ངེས་བཤད་པ།་༡༠༩
༥༥༽གཞུང་གི་ཚིག་དོན་ལས་འཕྲོས་པའི་དཀའ་གནས་བཤད་པ།་༡༡༠
༥༦༽སྐབས་འདིའི་བྱང་ཆེན་གང་ལ་འདོད་དཔྱད་པ།་༡༡༣
༥༧༽ཞར་ལ་དགོངས་པ་ཅན་གྱི་མྱང་འདས་བཤད་པ།་༡༡༦

༥༨༽ ཚལ་དྲུག་གི་མཚོན་དོན་ངོས་བཟུང་བ།་༡༡༧
༼གཉིས་པ་བདེན་པ་གཉིས་ཀྱི་རྣམ་གཞག་བཤད་པ་ལ།༽
༥༩༽ཐེག་དམན་གྱི་ལུགས་བརྗོད་པ།་༡༡༩
༦༠༽ཐེག་ཆེན་པའི་ལུགས་ཀྱི་བདེན་གཉིས་ཀྱི་དབྱེ་གཞི།་༡༡༩
༦༡༽ཀུན་རྫོབ་བདེན་པ་དང་དོན་དམ་བདེན་པ་སོ་སོའི་ངོ་བོ་བཤད་པ།་༡༢༠
༦༢༽བདེན་གཉིས་ཀྱི་སྒྲ་དོན་བཤད་པ།་༡༢༡
༼ཐེག་ཆེན་གྱི་དམས་ངག་བཤད་བ་ལ།༽
༦༣༽ དམིགས་ཡུལ་བདེན་པ་བཞི་ལ་འདོམས་ཚུལ།་༡༢༤
༦༤༽ རྟེན་དཀོན་མཆོག་གསུམ་ལ་འདོམས་ཚུལ།་༡༣༡
༦༥༽ སྐྱབས་ཡུལ་དངོས་བཟུང་བ།་༡༣༣
༦༦༽ སྤྱན་ལྔ་ལ་འདོམས་ཚུལ།་༡༣༦
༦༧༽ མངོན་ཤེས་དྲུག་ལ་འདོམས་ཚུལ།་༡༣༨
༦༨༽ མཐོང་ལམ་ལ་འདོམས་ཚུལ།་༡༤༠
༦༩༽ སྒོམ་ལམ་ལ་འདོམས་ཚུལ།་༡༤༠
༼དགེ་འདུན་ཉི་ཤུའི་རྣམ་གཞག་བཤད་པ་ལ།༽
༧༠༽ མཚོན་བྱེད་དཔེའི་དགེ་འདུན་བཤད་པ།་༡༤༦
༧༡༽འབྲས་བུ་བཞི་པོ་དེ་སེམས་རྟེན་གང་ལ་བརྟེན་ནས་ཐོབ་ཚུལ།་༡༤༧
༧༢༽ གང་ཟག་གང་ལ་རྣམ་པར་བཞག་པ།་༡༤༩
༼རྒྱུན་ཞུགས་ཞུགས་གནས་བཤད་བ་ལ།༽
༧༣༽ རྒྱུན་ཞུགས་ཞུགས་པ་བཤད་པ།་༡༥༢
༧༤༽ རྒྱུན་ཞུགས་འབྲས་གནས་བཤད་པ།་༡༥༣
༼ཕྱིར་འོང་ཞུགས་གནམ་བཤད་པ་ལ།༽
༧༥༽ ཕྱིར་འོང་ཞུགས་པ་བཤད་པ།་༡༥༨

༧༦༽ ཕྱིར་འོང་འབྲས་གནས་བཤད་པ།་༡༥༠
༼ཕྱིར་མི་འོང་ཞུགས་གནས་བཤད་པ་ལ།༽
༧༧༽ ཕྱིར་མི་འོང་ཞུགས་པ་བཤད་པ།་༡༦༠
༧༨༽ ཕྱིར་མི་འོང་འབྲས་གནས་བཤད་པ།་༡༦༠
༼དགྲ་བཅོམ་ཞུགས་གནས་བཤད་པ་ལ།༽
༧༩༽ དགྲ་བཅོམ་ཞུགས་པ་བཤད་པ།་༡༦༥
༨༠༽དགྲ་བཅོམ་འབྲས་གནས་བཤད་པ།་༡༦༥
༼མཚོན་བྱ་དོན་གྱི་དགེ་འདུན་བཤད་བ་ལ།༽
༨༡༽ ཐེག་ཆེན་གྱི་མདོར་དགེ་འདུན་གྱི་རྣམ་གཞག་བཤད་པའི་དགོས་པ།་༡༦༦
༨༣༽དེ་རྣམས་ལ་རྒྱུན་ཞུགས་སོགས་ཀྱི་མིང་གིས་འདོག་པའི་རྒྱུ་མཚན།་༡༦༧
༨༣༽ ཚོགས་ལམ་དུ་གདམས་ངག་ཉམས་སུ་བླང་པས་སྒོམ་བྱུང་གི་
སྒྲུབ་པ་སྐྱེ་ཚུལ།་༡༦༧
༼སྦྱོར་ལམ་གྱི་མཐའ་དཔྱད་པ་ལ།༽
༨༤༽ལུས་རྟེན་དང་། སེམས་རྟེན་བཤད་པ།་༡༦༨
༨༥༽ངོ་བོ་དང་ཐེག་དམན་གྱི་སྦྱོར་ལམ་ལས་ཁྱད་པར་འཕགས་ཚུལ།་༡༧༠
༨༦༽ཐེག་ཆེན་གྱི་སྦྱོར་ལམ་བློ་རིག་གང་དུ་བསྡུ་ཚུལ།་༡༧༣
༨༧༽ དམིགས་རྣམ་རྒྱ་གསུམ་གྱི་ཁྱད་ཆོས་རྒྱས་པར་སྟོན་པ།་༡༧༤
༨༨༽དམིགས་པ་དང་ནི་རྣམ་པ་དང་ཞེས་སོགས་ཀྱི་ངག་དོན་བཤད་པ།་༡༧༦
༼སྤང་བྱ་རྟོག་བའི་མཐའ་དཔྱད་པ་ལ།༽
༨༩༽ རྟོག་པའི་ངོ་བོ་བཤད་པ།་༡༧༦
༩༠༽ སྒྲུབ་རྟོག་དང་དགག་རྟོག་གང་ཡིན་དཔྱད་པ།་༡༧༧
༩༡༽ ཤེས་སྒྲིབ་གཟུང་རྟོག་བྱེ་བྲག་དུ་བཤད་པ།་༡༧༧
༩༢༽ ཤེས་སྒྲིབ་འཛིན་རྟོག་བྱེ་བྲག་དུ་བཤད་པ།་༡༨༠

༩༣༽ ཡོངས་འཛིན་བསྟན་ཚུལ་གྱི་མདོར་བསྟན་རྒྱས་བཤད་
མི་མཐུན་པའི་རྩོད་ལན།་༡༨༡
༩༤༽ བྱང་སེམས་སྦྱོར་ལམ་པའི་ཕྱི་ནང་གི་ཡོངས་འཛིན་གྱི་ཁྱད་པར་བཤད་པ།་༡༨༢
༼ཐེག་ཆེན་སྒྲུབ་པའི་རྟེན་རང་བཞིན་གནས་རིགས་བཤད་པ་ལ།༽
༩༥༽ སྦྱོར་ལམ་གྱི་རྗེས་སུ་རིགས་བཤད་པར་འཐད་པ།་༡༨༢
༩༦༽རིགས་ཀྱི་མཐའ་དཔྱད་པ་ལས་ཉན་ཐོས་སྡེ་པའི་ལུགས་བཤད་པ།་༡༨༣
༼སེམས་ཙམ་པའི་ལུགས་ཀྱི་རིགས་བཤདཔ་ལ།༽
༩༧༽སེམས་ཙམ་པའི་ལུགས་ཀྱི་རིགས་གང་ལས་གསུངས་པའི་ཁུངས།་༡༨༤
༩༨༽དེའི་ལུགས་ཀྱི་རིགས་གཉིས་འགལ་མི་འགལ་དཔྱད་པ།་༡༨༤
༩༩༽ ཐེག་ཆེན་གྱི་རིགས་མཆོག་ཏུ་སྒྲུབ་པ།་༡༨༥
༡༠༠༽ རིགས་ཀྱི་མཚན་ཉིད་བཤད་པ།་༡༨༦
༡༠༡༽ རིགས་སད་པའི་རྟགས་བཤད་པ།་༡༨༦
༡༠༢༽ རིགས་ཀྱི་དབྱེ་བ། ཉེས་དམིགས། ཕན་ཡོན་བཅས་བཤད་པ།་༡༨༧
༡༠༣༽ རིགས་དེ་གསེར་དང་རིན་པོ་ཆེའི་དཔེས་བསྟན་པ།་༡༨༩
༼དབུ་མ་པའི་ལུགས་ཀྱི་རིགས་བཤདཔ་ལ།༽
༡༠༤༽ རིགས་དངོས་བཤད་པ།་༡༨༩
༡༠༥༽ རིགས་ཀྱི་དབྱེ་བ་དང་རིགས་ཆད་གསུངས་པའི་དགོངས་གཞི་སོགས།་༡༩༢
༡༦༽ རིགས་ནས་འཁྲིད་པའི་ཚུལ་བཤད་པ།་༡༩༣
༼སྤོང་གཉེན་བཤད་བའི་སྐབས་མཐའ་དཔྱད་པ་ལ།༽
༡༠༧༽ སྙོམས་འཇུག་གྱི་སྒྲིབ་པ་བཤད་པ།་༡༩༤
༡༠༨༽ ཉོན་སྒྲིབ་ཀྱི་མཚན་ཉིད་དང་མཐོང་སྤང་ཉོན་མོངས་ལ་མངོན་པ་
༡༠༩༽ ཀུན་བཏུས་དང་བསྡུས་བ་མཛོད་བཅས་གྲངས་འདྲེན་མི་མཐུན་ཚུལ།་༡༩༥

༡༡༠༽ མཐོང་སྤང་ཉོན་མོངས་རྣམས་བདེན་བཞི་ལ་ལོག་པར་
ཞུགས་ཚུལ་བཤད་པ།་༡༩༦
༡༡༡༽ སྒོམ་སྤང་ཉོན་སྒྲིབ་མངོན་འགྱུར་བའི་མཚན་ཉིད་དང་དེའི་གྲངས་འདྲེན་ལ་
༡༡༢༽ ཀུན་བཏུས་དང་མཛོད་མི་མཐུན་ཚུལ།་༡༩༧
༡༡༣༽ ཤེས་སྒྲིབ་ཀྱི་མཚན་ཉིད་དང་དབྱེ་བ་བཤད་པ།་༡༩༩
༡༡༤༽ སྤོང་བའི་གཉེན་པོ་སོགས་གཉེན་པོ་བཞི་བཤད་པ།་༡༩༩
༡༡༥༽ གཉེན་པོས་སྤང་བྱ་ཇི་ལྟར་སྤོང་བའི་ཚུལ་བཤད་པ།་༢༠༤
༡༡༦༽ དྲང་དོན་དང་ངེས་དོན་གྱི་མདོའི་ཁྱད་པར་བཤད་པ།་༢༠༢
༡༡༧༽ དྲང་དོན་གྱི་མདོའི་དབྱེ་བ་དང་དགོངས་ལྡེམ་དགོངས་ཀྱི་
མདོའི་ཁྱད་པར་བཤད་པ།་༢༠༣
༡༡༨༽ རིགས་ཀྱི་སྐབས་སུ་རྩོད་སྤོང་འཆད་པ་ལ་གང་ལ་རྩོད་པའི་གཞི།་༢༠༦
༡༡༩༽ ཇི་ལྟར་རྩོད་པའི་ཚུལ་ལས་དོན་ཐོབ་དང་དངོས་བསྟན་གྱི་
རྩོད་ཚུལ་བཤད་པ།་༢༠༧
༡༢༠༽ དེའི་ལན་འདེབས་ཚུལ་ལ་དོན་ཐོབ་དང་དངོས་ཀྱི་ལན་འདེབས་ཚུལ།་༢༠༧
༼ཐེག་ཆེན་སྒྲུབ་བའི་དམིགས་པ་བཤད་པ་ལ།༽
༡༢༡༽ གཞུང་གིས་བསྟན་ཚུལ་བཤད་པ།་༢༠༨
༡༢༢༽ ཐེག་ཆེན་སྒྲུབ་པའི་དམིགས་པའི་མཚན་ཉིད་དང་དབྱེ་བ་བཤད་པ།་༢༠༩
༡༢༣༽ དགེ་མི་དགེ་ལུང་མ་བསྟན་གསུམ་གྱི་མཚན་ཉིད་དང་
དབྱེ་བ་སོགས་བཤད་པ།་༢༠༩
༡༢༤༽ སེམས་ཙམ་པའི་ལུགས་བྱེ་བྲག་ཏུ་འགོག་ཚུལ་བཤད་པ།་༢༡༢
༼ཐེ་ཆེན་སྒྲུབ་པའི་ཆེད་དུ་བྱ་བ་བཤད་པ་ལ།༽
༡༢༥༽ ཆེད་དུ་བྱ་བའི་མཚན་ཉིད་དང་དབྱེ་བ་ཆེན་པོ་གསུམ་རྒྱས་པར་བཤད་པ།་༢༡༤
༡༢༦༽ ཆེད་དུ་བྱ་བའི་དྲང་ངེས་དང་གོ་རིམ་ས་མཚམས་བཤད་པ།་༢༡༤

༼ཐེག་ཆེན་གྱི་སྒྲུབ་པ་བཤད་པ་ལ།༽
༡༢༧༽ གཞུང་གིས་བསྟན་ཚུལ།་༢༡༦
༡༢༨༽ ཐེག་ཆེན་སྒྲུབ་པའི་མཚན་ཉིད།་༢༡༧
༡༢༩༽ མཁྱེན་པ་ཡུལ་གྱི་སྒྲུབ་པ་དང་སྦྱོར་བ་བྱེ་བྲག་གི་སྒྲུབ་པའི་ཁྱད་པར།་༢༡༧
༡༣༠༽ ས་མཚམས་དང་ཐེག་ཆེན་སྒྲུབ་པ་ལ་བཞིར་འཇོག་པའི་རྒྱུ་མཚན།་༢༡༨
༡༣༡༽ གོ་སྒྲིབ་ཀྱི་མཚན་ཉིད་སྒྲ་དོན་དབྱེ་བ་ས་མཚམས་བཤད་པ།་༢༡༩
༼རྒྱུའི་ཕར་ཕྱིན་དྲུག་གི་མཐའ་དཔྱད་པ་ལ།༽
༡༣༢༽ གྲངས་ངེས་བཤད་པ།་༢༢༠
༡༣༣༽ སོ་སོའི་མཚན་ཉིད་བཤད་པ།་༢༢༢
༡༣༤༽ སྦྱིན་སོགས་དྲུག་གི་གོ་རིམ་དང་ངེས་ཚིགས་བཤད་པ།་༢༢༣
༡༣༥༽ སྒོམ་ཚུལ་དང་སོ་སོའི་རབ་དབྱེ་བཤད་པ།་༢༢༤
༡༣༦༽ བསྡུ་བ་དང༌། མི་མཐུན་ཕྱོགས་བདུན་དང་བྲལ་བའི་ཁྱད་པར།་༢༢༧
༡༣༧༽ ཡོན་ཏན་ཕུན་ཚོགས་རྣམ་པར་ངེས་པའི་ཁྱད་པར་བཤད་པ།་༢༢༨
༼འཇུག་སྒྲུབ་བཤད་པ་ལ།༽
༡༣༨༽ གཞུང་གིས་བསྟན་ཚུལ།་༢༢༩
༡༣༩༽ འཇུག་སྒྲུབ་ཀྱི་མཚན་ཉིད། དབྱེ་བ། སྒྲ་དོན་བཤད་པ།་༢༣༠
༼བསམ་གཏན་དང་གཟུགས་མེད་ཀྱི་རྣམ་བཞག་བཤད་པ་ལ།༽
༡༤༠༽ སྙོམས་འཇུག་གང་ལ་བརྟེན་ནས་སྐྱེ་བའི་རྟེན་བཤད་པ།་༢༣༠
༡༤༡༽ ཞི་ལྷག་གི་གོ་རིམ་བཤད་པ།་༢༣༢
༡༤༢༽ བསམ་གཏན་དང་པོའི་ཉེར་བསྡོགས་ཀྱི་ཐོག་མ་ངོས་བཟུང་བ།་༢༣༣
༡༤༣༽ ཡིད་བྱེད་ཀྱི་གྲངས་ངེས་བཤད་པ།་༢༣༤
༡༤༽ ཡིད་བྱེད་སོ་སོའི་ངོ་བོ་ངོས་བཟུང་བ།་༢༣༥
༡༤༥༽ ལྷག་མ་རྣམས་དེ་དང་འདྲ་བར་བསྟན་པ།་༢༣༩

༼གཉིས་པ་ངོ་བོ་བཤད་པ་ལ།༽
༡༤༦༽ སྙོམས་འཇུག་ཉོན་མོངས་ཅན་བཤད་པ།་༢༤༠
༡༤༧༽ དངོས་གཞི་སྙོམ་འཇུག་དག་པ་བའི་མཚན་ཉིད་དང་། དབྱེ་བ་བཤད་པ།་༢༤༢
༡༤༨༽ དངོས་གཞི་སྙོམས་འཇུག་ཟག་མེད་ཀྱི་མཚན་ཉིད་དང་། དབྱེ་བ་བཤད་པ།་༢༤༢
༡༤༩༽ བསམ་གཏན་གྱི་ཡན་ལག་བཤད་པ།་༢༤༤
༡༥༠༽ བསམ་གཏན་དེ་དག་གི་ཁྱད་པར་བཤད་པ།་༢༤༧
༡༥༡༽ ཡན་ལག་གི་གྲངས་ངེས་བཤད་པ།་༢༤༧
༡༥༢༽ བསམ་གཏན་གྱི་དངོས་གཞི་སོ་སོའི་མཚན་ཉིད་བཤད་པ།་༢༤༨
༼གཟུགས་མེད་ཀྱི་དམིགས་པ་བཤད་བ་ལ།༽
༡༥༣༽ རྒྱ་སྙོམས་འཇུག་གི་བསམ་གཏན་དང་གཟུགས་མེད་ཀྱི་
སྙོམས་འཇུག་གི་མཚན་ཉིད་བཤད་པ།་༢༥༠
༡༥༤༽ སྙོམས་འཇུག་གི་འབྲས་བུ་བཤད་པ།་༢༥༡
༡༥༥༽ ཚད་མེད་བཞིའི་མཐའ་དཔྱད་པ།་༢༥༢
༼ཚོགས་སྒྲུབ་བཤད་པ་ལ།༽
༡༦༽ གཞུང་གིས་བསྟན་ཚུལ་བཤད་པ།་༢༥༥
༡༥༧༽ ཚོགས་སྒྲུབ་ཀྱི་མཚན་ཉིད། སྒྲ་དོན། དབྱེ་བ་བཤད་པ།་༢༥༥
༡༥༨༽ གཟུངས་ཀྱི་ཚོགས་རྒྱས་པར་བཤད་པ།་༢༥༦
༼མའི་ཚོགས་རྒྱས་པར་བཤད་པ་ལ།༽
༡༥༩༽ སའི་ངོ་བོ་བཤད་པ།་༢༥༨
༡༦༠༽ དབྱེ་བ་བཤད་པ།་༢༥༨
༡༦༡༽ གྲངས་ངེས་བཤད་པ།་༢༥༩
༡༦༢༽ ཁྱད་པར་གྱི་ཆོས་བཤད་པ།་༢༦༠
༡༦༣༽ འཕོ་ཚུལ་བཤད་པ།་༢༦༣

༡༤༽ མིང་དོན་བཤད་པ།་༢༦༢
༼ངེས་འབྱུང་སྒྲུབ་པ་བཤད་བ་ལ།༽
༡༦༥༽ གཞུང་གིས་བསྟན་ཚུལ་བཤད་པ།་༢༦༣
༡༦༦༽ མཚན་ཉིད་དང༌། སྒྲ་དོན་བཤད་པ།་༢༦༤
༡༦༧༽ དབྱེ་བ་བཤད་པ།་༢༦༥
༼ཁ༽ སྤྱི་དོན་སྐབས་གཉིས་པའི་དཀར་ཆག་བཞུགས་སོ།།
༡༽རྣམ་མཁྱེན་ལས་ལོགས་སུ་ལམ་ཤེས་བཤད་པའི་དགོས་པ།་༢༦༦
༢༽གཞུང་དང་སྦྱར་ནས་ལམ་ཤེས་སྒོམ་པ་པོའི་གང་ཟག་དངོས་བཟུང་བ།་༢༦༧
༼ལམ་ཤེས་ཀྱི་ཡན་ལག་བཤད་པ་ལ།༽
༣༽ལམ་ཤེས་ཀྱི་ཡན་ལག་གི་མཚན་ཉིད་དང་དབྱེ་བ་ས་མཚམས།་༢༦༩
༤༽ དེ་གསར་དུ་སྐྱེས་བའི་གང་ཟག་ཁྱད་ཆོས་ལྔ་ལྡན་དུ་བསྟན་པ།་༢༦༩
༥༽ མཐར་ཐུག་ཐེག་པ་གཅིག་ཏུ་ལུང་གིས་སྒྲུབ་པ།་༢༧༠
༦༽མཐར་ཐུག་ཐེག་པ་གཅིག་ཏུ་རིགས་པས་སྒྲུབ་པ།་༢༧༡
༧༽མཐར་ཐུག་ཐེག་པ་གསུམ་དུ་འདོད་པའི་ལུགས་བརྗོད་པ།་༢༧༢
༨༽མཐར་ཐུག་ཐེག་པ་གསུམ་དུ་འདོད་པའི་ལུགས་དགག་པ།་༢༧༥
༩༽འཁོར་བ་ལ་མཐའ་ཡོད་མེད་དཔྱད་པ།་༢༧༥
༡༠༽ཉེ་རང་དགྲ་བཅོམ་པ་ཐེག་ཆེན་ལམ་དུ་དང་པོ་གང་ནས་འཇུག་ཚུལ་ལ་ཁ་ཅིག་༢༧༦
༡༡༽ དེ་ལྟར་འཇུག་ཚུལ་ལ་རང་གི་ལུགས་བཤད་པ།་༢༧༧
༡༢༽ཆེད་དུ་གཉེར་ནས་མི་སྤོང་བའི་ཉོན་མོངས་དེ་མཚན་ཉིད་པ་ཡིན་མིན་དཔྱད་པ།་༢༧༨
༡༣༽ ཉན་ཐོས་ཀྱི་ལམ་ཤེས་པའི་ལམ་ཤེས་སྒོམ་ཚུལ།་༢༧༩

༡༤༽ རང་རྒྱལ་གྱི་ལམ་ཤེས་པའི་ལམ་ཤེས་སྒོམ་ཚུལ།་༢༨༡
༡༥༽ རང་རྒྱལ་གྱི་མཚན་ཉིད་དང་དབྱེ་བ་བཤད་པ།་༢༨༡
༡༦༽ བསེ་རུ་ལྟ་བུའི་རང་རྒྱལ་གྱི་ཁྱད་ཆོས་བཤད་པ།་༢༨༡
༡༧༽ ཚོགས་སྤྱོད་ཆེན་པོའི་རང་རྒྱལ་གྱི་ཁྱད་ཆོས་བཤད་པ།་༢༨༤
༡༨༽ ཚོགས་སྤྱོད་ཆུང་ངུའི་རང་རྒྱལ་གྱི་ཁྱད་ཆོས་བཤད་པ།་༢༨༤
༡༩༽ རང་རྒྱལ་གྱི་ཚོགས་བསགས་ཚུལ་ལ་དཔྱད་པ།་༢༨༥
༢༠༽རང་རྒྱལ་གྱི་ལམ་ཤེས་ཀྱི་མཚན་ཉིད་དང་དབྱེ་བ་སོགས་ངོས་བཟུང་བ།་༢༨༦
༢༡༽རང་ལམ་དུ་ཕྱི་རོལ་དོན་འཛིན་སྤོང་ནུས་པ་སོགས་ཁྱད་ཆོས་
གསུམ་ལྡན་དུ་བསྟན་པ།་༢༨༧
༼མངོན་དུ་བྱ་བའི་མངོན་རྟོག་བྱང་སེམས་ཀྱི་ལབ་ཤེས་སྒོམ་ཚུལ་ལ།༽
༢༢༽ སྲིད་ཞི་མཐའ་འགོག་པའི་ལམ་བྱང་སེམས་ཀྱི་མཐོང་ལམ་སྒོམ་ཚུལ།་༢༨༨
༢༣༽ ཐེག་ཆེན་མཐོང་ལམ་གསར་དུ་སྐྱེ་བའི་ལུས་རྟེན་བཤད་པ།་༢༩༠
༢༤༽ དེ་གསར་དུ་སྐེ་བའི་སེམས་རྟེན་བཤད་པ།་༢༩༠
༢༥༽ དེའི་ངོ་བོ་བཤད་པ། ་༢༩༡
༢༦༽དབུ་མ་པ་རང་གི་ལུགས་ལ་འགྲེལ་ཆེན་གྱི་དོགས་གཅོད་
མདོར་བསྡུས་ཏེ་བསྟན་པ།་༢༩༢
༢༧༽ཐེག་ཆེན་མཐོང་ལམ་གྱི་མཚན་ཉིད་དང་དབྱེ་བ་བཤད་པ།་༢༩༤
༢༨༽མཐོང་ལམ་སྦེ་ཚུལ་།་༢༩༥
༢༩༽ཐེག་ཆེན་མཐོང་ལམ་པར་ཆད་མེད་ལམ་པའི་རྒྱུད་ལ་སེམས་བསྐྱེད་
སོགས་མེད་པར་བཤད་པ།་༢༩༦
༣༠༽ ཐེག་ཆེན་སྒོམ་ལམ་གྱི་བྱེད་པ་དང་པོ་འཆད་པའི་རྒྱུ་མཚན་བཤད་པ།་༢༩༧
༣༡༽ ཟག་བཅས་སྒོམ་ལམ་དང་པོར་འཆད་པའི་རྒྱུ་མཚན་བཤད་པ།་༢༩༧

༣༢༽ ཟག་བཅས་སྒོམ་ལམ་གསུམ་གྱི་དང་པོ་མོས་པ་སྒོམ་ལམ་
བཤད་པའི་རྒྱུ་མཚན།་༢༩༨
༣༣༽ བསྔོ་བ་སྒོམ་ལམ་གཉིས་པར་བཤད་པའི་རྒྱུ་མཚན།་༢༩༨
༣༤༽ རྗེས་སུ་ཡི་རང་སྒོམ་ལམ་གསུམ་པར་བཤད་པའི་རྒྱུ་མཚན།་༢༩༩
༣༥༽ ཟག་མེད་སྒོམ་ལམ་སྒྲུབ་པ་དང་རྣམ་དག་གཉིས་ཀྱི་སྒོ་ནས་
འཆད་པའི་རྒྱུ་མཚན།་༢༩༩
༼བྱེད་པའི་འོག་དུ་ཞེས་སོགས་ཀྱི་སྐབས་སུ་མཐའ་དཔྱད་པ་ལ།༽
༣༦༽ཐེག་ཆེན་སྒོམ་ལམ་གྱི་ལུས་རྟེན་དང་སེམས་རྟེན་བཤད་པ། ་༣༠༠
༣༧༽རྟེན་པ་སྒོམ་ལམ་གྱི་མཚན་ཉིད་དང་དབྱེ་བ་སོགས་བཤད་པ།་༣༠༡
༣༨༽མོས་པ་སྒོམ་ལམ་གྱི་མཚན་ཉི་དང་དབྱེ་བ་བཤད་པ།་༣༠༢
༣༩༽ སྔོ་བ་སྒོམ་ལམ་དང་རྗེས་སུ་ཡི་རང་སྒོམ་ལམ་གྱི་མཚན་ཉིད་དང་
དབྱེ་བ་བཤད་པ།་༣༠༢
༤༠༽ ཟག་བཅས་སྒོམ་ལམ་གྱི་ས་མཚམས་བཤད་པ།་༣༠༢
༤༡༽ ཟག་མེད་སྒོམ་ལམ་གྱི་མཚན་ཉིད་དང་དབྱེ་བ་བཤད་པ།་༣༠༣
༼འབྲས་བུ་དག་པ་གཟུགས་ལ་སོགས་ཞེས་པར་མཐའ་དཔྱད་པ་ལ།༽
༤༢༽ ཉན་རང་བྱང་སེམས་སངས་རྒྱས་བཅས་ཀྱི་གློ་བུར་རྣམ་དག་ངོས་བཟུང་བ།་༣༠༤
༤༣༽ རྣམ་དག་སྒོམ་ལམ་གྱིས་བདེན་འཛིན་ཇི་ལྟར་སྤོང་བའི་ཚུལ་བཤད་པ།་༣༠༥

༼ག༽ སྤྱི་དོན་སྐབས་གསུམ་པའི་དཀར་ཆག
ཨང་། གཞུང་མཚན།ཤོག་གྲངས།
༼ལམ་ཤེས་རྣམ་པར་དག་བྱེད་ཀྱི་ཡན་ལག་གཞི་ཤེས་བཤད་པ་ལ།༽
༡༽སྐབས་གསུམ་པའི་བརྗོད་བྱའི་གཙོ་བོར་གྱུར་པའི་གཞི་ཤེས་ལ་དཔྱད་པ།་༣༠༧
༢༽གཞི་ཤེས་ལོགས་སུ་འཆད་པའི་རྒྱུ་མཚན་བཤད་པ།་༣༠༨
༣༽གཞི་ཤེས་མཚོན་བྱེད་ཀྱི་ཆོས་གཞུང་གིས་བསྟན་ཚུལ་བཤད་པ།་༣༠༨
༼ཚུ་རོལ་ཕ་རོལ་ཞེས་སོགས་ཀྱི་སྐབས་མཐའ་དཔྱད་པ་ལ།༽
༤༽ ལམ་ཤེས་ཀྱི་མཚན་ཉིད་བཤད་པ།་༣༡༡
༥༽འདིར་བསྟན་སྲིད་མཐའ་དང་ཞི་མཐའ་གཉིས་ཀྱི་ཁྱད་པར།་༣༡༢
༦༽མཐའ་དེ་དག་ཏུ་ལྟུང་བའི་གང་ཟག་ངོས་བཟུང་བ།་༣༡༣
༧༽གཞི་ཤེས་ཀྱི་མཚན་ཉིད་དབྱེ་བ་ས་མཚམས་བཤད་པ།་༣༡༣
༨༽ གཟུགས་དེ་མི་རྟག་ཞེས་སོགས་སྐབས་གཞི་ཤེས་སྦྱོར་བའི་རྣམ་གཞག་༣༡༥
༩༽གཉིས་པ་ངོ་བོ་ཉིད་གསུམ་གྱི་རྣམ་གཞག་ལས་སེམས་ཙམ་པའི་ལུགས།་༣༡༥
༡༠༽ མདོ་ལས་བདེན་གྲུབ་ཀྱི་ཆོས་མེད་པར་གསུངས་པ་དང་
མི་འགལ་བའི་ཚུལ།་༣༡༦
༡༡༽ གཉིས་པ་དབུ་མ་པའི་ལུགས་ལ་ཐལ་འགྱུར་བའི་ལུགས་བཤད་པ།་༣༡༨
༡༢༽ རང་རྒྱུད་པའི་ལུགས་བཤད་པ།་༣༡༨
༡༣༽འདའ་བྱ་དང་འདའ་བྱེད་ཀྱི་ཁྱད་པར་དང་འདི་བསྟན་བྱ་གཙོ་བོ་ངོས་བཟུང་ཚུལ།་༣༡༩
༡༤༽ མི་རྟག་སོགས་མངོན་སུམ་གྱིས་རྟོག་པའི་སྒོམ་ལམ་བསྟན་བྱའི་གཙོ་བོར་
༡༥༽ མི་སྟོན་པའི་རྒྱུ་མཚན།་༣༢༠
༡༦༽དེ་རྟོག་པའིཉན་ཐོས་ཀྱི་སྒོམ་ལམ་བསྟན་བྱའི་གཙོ་བོར་མི་སྟོན་པའི་རྒྱུ་མཚན། ་༣༢༡

༼ང༽ སྤྱི་དོན་སྐབས་བཞི་པའི་དཀར་ཆག
ཨང་། གཞུང་མཚན།ཤོག་གྲངས།
༼དབང་དུ་བྱེད་པའི་རྒྱུ་རྣམ་ཀུན་གྱི་སྦྱོར་བ་བཤད་པ་ལ།༽
༡༽མཁྱེན་གསུམ་སླར་ཡང་བསྟན་པ་ལ་མི་ཟློས་པའི་རྩོད་ལན་ལ་ཁ་ཅིག་གི་མདོད་པ་བཤད་པ། ་༣༢༣
༢༽དེ་མི་ཟློས་པའི་རྩོད་ལན་རང་ལུགས་ཀྱིས་ཡུལ་ངོ་བོ་བྱེད་ལས་མི་འདྲ་བའི་
སྒོ་ནས་བཤད་པ།་༣༢༤
༣༽རྣམ་རྫོགས་སྦྱོར་བ་སྒོམ་ཚུལ་བཤད་པ།་༣༢༦
༤༽ སྒོམ་པའི་དགོས་པ་བཤད་པ།་༣༢༦
༼གཞི་ཤེས་བ་ཡི་བྱེ་བྲག་རྣམས་ཞེས་པར་མཐའ་དཔྱད་པ་ལ།༽
༥༽མདོ་དང་བསྟན་བཅོས་ལ་བསྟན་པའྀ་ཚུལ་བཤད་པ།་༣༢༦
༦༽ རྣམ་པའི་རྣམ་གཞག་བཤད་པ།་༣༢༧
༧༽གཉེན་ཕྱོག་ཤེས་རྣམ་གྱི་མཚན་ཉིད་དང་དབྱེ་བ།་༣༢༩
༨༽བདེན་པ་དང་པོ་གསུམ་ལ་བརྟེན་པའི་གཞི་ཤེས་ཀྱི་དོན་རྣམ་དང་ཤེས་རྣམ་བཤད་པ།་༣༣༠
༩༽ལམ་བདེན་ལ་བརྟེན་པའི་དོན་རྣམ་དང་ཤེས་རྣམ་བཤད་པ།་༣༣༠
༡༠༽རྣམ་མཁྱེན་གྱི་རྣམ་པ་བདེན་བཞི་ལ་སྦྱར་ནས་མ་བཤད་པའི་རྒྱུ་མཚན།་༣༣༣
༡༡༽བསྒོམ་བྱ་གང་ཡིན་དཔྱད་པ།་༣༣༤
༡༢༽རྣམ་པ་ཇི་ལྟ་སྒོམ་ཚུལ།་༣༣༥
༡༣༽ལམ་བདེན་ལ་བརྟེན་པ་གསུམ་ལ་མཐོང་སྒོམ་གྱི་ཁྱད་པར།་༣༣༤
༡༤༽ ཉོན་སྒྲིབ་དང་ཕྱི་རོལ་དོན་འཛིན་གྱི་གཉེན་པོ་མི་མཐུན་པའི་རྒྱུ་མཚན།་༣༣༥
༼ཉན་ཐོས་དང་སྡེ་ཚན་ཐུན་མོང་བའི་རྣམ་མཁྱེན་གྱི་རྣམ་པ་བྱང་ཕྱོགས་སོ་བདུན་འཆད་པ་ལ།༽
༡༥༽ སྒྲ་དོན་བཤད་པ།་༣༣༦
༡༦༽ གྲངས་ངེས་བཤད་པ།་༣༣༦
༡༧༽ དབྱེ་བསྡུ་བཤད་པ།་༣༣༦

༡༨༽ཟག་བཅས་ཟག་མེད་ཀྱི་ཁྱད་པར་བཤད་པ།་༣༣༧
༡༩༽ སས་བསྡུས་ཚུལ་བཤད་པ།་༣༣༨
༢༠༽ས་མཚམས་ལས་བྱེ་བྲག་སྨྲ་བའི་ལུགས་བཀོད་པ།་༣༣༨
༢༡༽ ས་མཚམས་ལས་ཐེག་ཆེན་པའི་ལུགས་བཤད་པ།་༣༣༩
༢༢༽ དྲན་པ་གཉེར་གཞག་བཞི་དམིགས་པ་སོགས་ལྔའི་སྒོ་ནས་བཤད་པ།་༣༣༩
༢༣༽ ཡང་དག་སྤོང་བ་བཞི་དམིགས་པ་སོགས་ལྔའི་སྒོ་ནས་བཤད་པ།་༣༤༢
༢༤༽ རྫུ་འཕྲུལ་གྱི་རྐང་པ་བཞི་དམིགས་པ་སོགས་ལྔའི་སྒོ་ནས་བཤད་པ།་༣༤༤
༢༥༽ དབང་པོ་ལྔ་དམིགས་པ་སོགས་བཞིའི་སྒོ་ནས་བཤད་པ།་༣༤༦
༢༧༽ སྟོབས་ལྔ་དམིགས་པ་སོགས་བཞིའི་སྒོ་ནས་བཤད་པ།་༣༤༧
༢༧༽ བྱང་ཆུབ་ཡན་ལག་བདུན་དམིགས་པ་སོགས་དྲུག་གི་སྒོ་ནས་བཤད་པ།་༣༤༧
༢༨༽འཕགས་ལམ་ཡན་ལག་བརྒྱད་དམིགས་པ་སོགས་
དྲུག་གི་སྒོ་ནས་བཤད་པ།་༣༥༠
༼བྱང་སེམས་དང་སྡེ་ཚན་ཐུན་མོང་བའི་རྣམ་པ་སོ་བཞི་བཤད་པ་ལ།༽
༢༩༽ཡུལ་སྟོང་ཉིད་མཚན་མེད་སྨོན་མེད་གསུམ་གྱི་ཁྱད་པར་བཤད་པ།་༣༥༣
༣༠༽རྣམ་ཐར་གསུམ་གྱི་ལུས་རྟེན་དང་སེམས་རྟེན་མཛོད་ལུགས་དང་
མི་མཐུན་ཚུལ།་༣༥༥
༣༡༽རྣམ་ཐར་གསུམ་སྒོམ་ཚུལ་བཤད་པ།
༣༢༽མཐོང་ཆོས་ལ་བདེར་གནས་ཀྱི་ལམ་བཤད་པ།་༣༥༦
༣༣༽ འཇིག་རྟེན་ལ་འདས་པའི་ལམ་བཤད་པ།་༣༥༧
༼འགོག་སྙོམས་ཀྱི་མཐའ་དཔྱད་པ་ལ།༽
༣༤༽ གང་ཟག་གང་གིས་འགོག་པ་ལ་སྙོམས་པར་འཇུག་པ།་༣༥༧
༣༥༽སེམས་གང་ལ་བརྟེན་ནས་སྙོམས་པར་འཇུག་པ།་༣༥༨
༣༦༽ དགག་བྱ་གང་འགོག་པ།་༣༥༨

༣༧༽ངོ་བོ་བཤད་པ།་༣༥༩
༣༩༽ཡུན་ཇི་སྲིད་དུ་སྙོམས་པར་འཇུག་པ།་༣༦༠
༣༩༽ཁམས་གང་དུ་སྙོམས་པར་འཇུག་པ།་༣༦༡
༤༠༽ སྤོང་བའི་ལམ་བཤད་པ།་༣༦༡
༤༡༽ སངས་རྒྱས་ཉིད་ཀྱི་ལམ་བཤད་པ།་༣༦༢
༼ཐུན་མོང་མ་ཡིན་བའི་རྣམ་མཁྱེན་གྱི་རྣམ་བ་སོ་དགུ་བཤད་པ་ལ།༽
༤༢༽ སྟོབས་བཅུ་བཤད་པ།་༣༦༢
༤༣༽ མི་འཇིགས་པ་བཞི་བཤད་པ།་༣༦༣
༤༤༽ སོ་སོ་ཡང་དག་པ་རིག་པ་བཞི་བཤད་པ།་༣༦༤
༤༥༽ མ་འདྲེས་པ་བཅོ་བརྒྱད་བཤད་པ།་༣༦༤
༤༦༽ ཞར་ལ་དུས་གསུམ་གྱི་རྣམ་གཞག་བཤད་པ།་༣༦༥
༤༧༽ དེ་བཞིན་ཉིད་ཀྱི་རྣམ་པ་སོགས་བཤད་པ།་༣༦༥
༤༨༽ རྣམ་པ་དེ་རྣམས་སྒོམ་པ་པོའི་རྟེན་གྱི་གང་ཟག་བཤད་པ།་༣༦༦
༤༩༽ སྦྱོར་བ་ཉི་ཤུ་བཤད་པ།་༣༦༧
༥༠༽ སྦྱོར་བའི་ཡོན་ཏན་བཅུ་བཞི་བཤད་པ།་༣༦༨
༥༡༽ སྦྱོར་བ་སྒོམ་པ་ལ་བར་དུ་གཅོད་པའི་སྐྱོན་བཤད་པ།་༣༦༨
༼གང་གིས་མཚོན་ཏེ་ཞེས་སོགས་སྐབས་མཚན་མཚོན་བཤད་བ་ལ།༽
༥༢༽ སྤྱིའི་མཚོན་ཚུལ་བཤད་པ་ལ།་༣༦༨
༥༣༽ ཤེས་མཚན་གྱི་མཚོན་ཚུལ་བཤད་པ།་༣༦༩
༥༤༽ ཁྱད་མཚན་གྱི་མཚོན་ཚུལ་བཤད་པ།་༣༧༠
༥༥༽བྱེད་མཚན་གྱི་མཚོན་ཚུལ་བཤད་པ།་༣༧༠
༥༦༽ གཞུང་དོན་བྱེ་བྲག་དུ་བཤད་པ།་༣༧༠
༥༧༽ ལུང་མ་བསྟན་གྱི་ལྟ་ངན་བཅུ་བཞི་བཤད་པ།་༣༧༡

༼ཐར་བ་ཆ་མཐུན་བཤད་པ་ལ།༽
༥༨༽དེའི་ལུས་རྟེན་དང་སེམས་རྟེན་བཤད་པ།་༣༧༢
༥༩༽ དེའི་ངོ་བོ་བཤད་པ།་༣༧༣
༦༠༽ དེའི་སྒྲ་དོན་བཤད་པ།་༣༧༤
༦༡༽དད་སོགས་ཡུལ་ལྔ་ལ་མཁས་པའི་ཚད་བཤད་པ།་༣༧༥
༦༢༽རྒྱན་གྱི་གདུལ་བྱ་གཉིས་ལ་རྫོགས་བྱང་ཐོབ་དཀའ་སླའི་ཁྱད་པར།་༣༧༥
༦༣༽ སྦྱོར་ལམ་ལ་འཕྲོས་དེ་ལམ་གསུམ་ཟློས་སྤོང་བཤད་པ།་༣༧༥
༼ཕྱིར་མི་ལྡོག་པའི་རྟགས་བཤད་པ་ལ།༽
༦༤༽ ཕྱིར་མི་ལྡོག་པའི་གང་ཟག་ངོས་བཟུང་བ།་༣༧༧
༦༥༽ ཕྱིར་མི་ལྡོག་པའི་དོན་བཤད་པ།་༣༧༨
༦༦༽ ཤེས་འདོད་ཆོས་ཅན་ངོས་བཟུང་བ།་༣༧༨
༦༧༽ རྟགས་ངོས་བཟུང་བ།་༣༧༩
༦༨༽རྟགས་ཀྱིས་དཔོག་པའི་ཚུལ་བཤད་པ།་༣༨༠
༼ཚོགས་དང་དབང་སོགས་ཞེས་པར་མཐའ་དཔྱད་པ་ལ།༽
༦༩༽ དབང་པོ་ཉེར་གཉིས་ཀྱི་ངོ་བོ་བཤད་པ།་༣༨༡
༧༠༽ རྫས་བཏགས་ཀྱི་ཁྱད་པར་བཤད་པ།་༣༨༡
༧༡༽ གྲངས་ངེས་པའི་ཚུལ་བཤད་པ།་༣༨༡
༧༢༽དབང་པོ་ཐ་མ་གསུམ་གྱི་ས་མཚམས།་༣༨༢
༧༣༽ གཞུང་དང་སྦྱར་ནས་རྩོད་ལན་འདེབས་ཚུལ།་༣༨༣
༧༤༽ ཆོས་སྐུའི་རྒྱུ་སྲིད་ཞི་མཉམ་ཉིད་སྦྱོར་བ་བཤད་པ།་༣༨༦
༧༥༽ ཞིང་དག་སྦྱོར་བ་བཤད་པ།་༣༨༦
༼དེ་ལ་འཕྲོས་ཏེ་བདུད་བཞིའི་མཐའ་དཔྱད་པ་ལ།༽
༧༦༽ བདུད་བཞི་སོ་སོའི་ངོ་བོ་བཤད་པ།་༣༨༧

༧༧༽ བཞིར་འཇོག་པའི་རྒྱུ་མཚན།་༣༨༨
༧༨༽ བཅོམ་པའི་ས་མཚམས་བཤད་པ།་༣༨༨
༼ཅ༽ སྤྱི་དོན་སྐབས་ལྔ་པའི་དཀར་ཆག
༡༽ རྩེ་མོའི་སྦྱོར་བ་བཤད་པ།་༣༩༠
༢༽ མཐོང་སྤང་གཟུང་རྟོག་དང་འཛིན་རྟོག་བཤད་པ།་༣༩༢
༣༽ རྣལ་འབྱོར་གྱི་ས་འཆད་པ།་༣༩༦
༼རྟེན་འབྲེལ་གྱི་རྣམ་གཞག་བཤད་བ་ལ།༽
༤༽ སྤྱིའི་མཚན་ཉིད་བཤད་པ།་༤༠༠
༥༽ སོ་སོའི་དབྱེ་བསྡུ།་༤༠༡
༦༽ རྐྱེན་དུ་འགྱུར་ཚུལ།་༤༠༨
༧༽རང་རང་གི་བྱེད་ལས་བཤད་པ།་༤༠༩
༨༽ ཚེ་དུ་ལ་རྫོགས་ཚུལ།་༤༠༩
༩༽ ས་མཚུངས་དཔྱད་པ།་༤༡༡
༡༠༽སྒོམ་ལམ་རྩེ་སྦྱོར་བཤད་པ།་༤༡༤
༡༡༽བར་ཆད་མེད་པའི་རྩེ་སྦྱོར་བཤད་པ།་༤༡༩
༡༢༽ ལོག་རྟོག་བཅུ་དྲུག་བཤད་པ།་༤༡༩
༡༣༽ བསལ་བྱ་ལོག་སྒྲུབ་བཤད་པ།་༤༢༠

༼ཆ༽ སྤྱི་དོན་སྐབས་དྲུག་པ་བདུན་པ་བརྒྱད་པའི་དཀར་ཆག
ཨང་།གཞུང་མཚན།ཤོག་གྲངས།
༡༽མཐར་གྱི་སྦྱོར་བ་འཆད་པའི་རྒྱུ་མཚན།་༤༢༢
༢༽མཐར་གྱི་སྦྱོར་བ་སྒོམ་ཚུལ།་༤༢༣
༣༽མཐར་གྱི་སྦྱོར་བའི་མཚན་ཉིད་དང་། དབྱེ་བ་བཤད་པ།་༤༢༤
༤༽སྐད་ཅིག་མའི་སྦྱོར་བ་འཆད་པའི་རྒྱུ་མཚན།་༤༢༤
༥༽སྐད་ཅིག་མའི་སྦྱོར་བ་སྒོམ་ཚུལ།་༤༢༥
༦༽སྐད་ཅིག་མའི་སྦྱོར་བའི་མཚན་ཉིད་དང་། དབྱེ་བ།་༤༢༥
༼འབྲས་བུ་ཆོས་སྐུ་བཤད་པ་ལ།༽
༧༽ འབྲས་བུ་གྲུབ་པའི་དུས་མཚམས་བཤད་པ།་༤༢༧
༨༽ སྐུའི་དབྱེ་བ་བཤད་པ།་༤༢༨
༩༽ངོ་བོ་ཉིད་སྐུ་བཤད་པ།་༤༢༩
༡༠༽ ལོངས་སྐུ་བཤད་པ།་༤༣༠
༡༡༽ མཆོག་གི་སྤྲུལ་སྐུ་བཤད་པ།་༤༣༡
༡༢༽ ལོག་རྟོག་བསལ་བ།་༤༣༡
༡༣༽ སྐུ་སྟོན་ཚུལ་ལ་འཕགས་པས་བཞེད་ཚུལ།་༤༣༢
༡༤༽ སྐུ་སྟོན་ཚུལ་ལ་སློབ་དཔོན་གྱིས་བཞེད་ཚུལ།་༤༣༥
༼ཟད་པར་བཅུའི་མཐའ་དཔྱད་པ་ལ།༽
༡༥༽ ཟད་པར་གྱི་རྟེན་དང་ངོ་བོ་བཤད་པ།་༤༣༦
༢༦༽ཟད་པར་གྱི་དམིགས་པ་དང་སྒྲུབ་པའི་ཚད།་༤༣༧
༢༧༽སྒྲ་སོགས་ལ་ཟད་པར་མི་འཇོག་པའི་རྒྱུ་མཚན།་༤༣༨
༡༨༽ ཟིལ་གནོན་གྱི་སྐྱེ་མཆེད་བཤད་པ།་༤༣༨

ཨང་།གཞུང་མཚན།ཤོག་གྲངས།
༡༩༽ཉོན་མོངས་མེད་པའི་ཏིང་ངེ་འཛིན་བཤད་པ།་༤༣༩
༢༠༽ སྨོན་གནས་མཁྱེན་པ་བཤད་པ།་༤༤༠
༢༡༽སངས་རྒྱས་ཀྱི་འཕྲིན་ལས་བཤད་པ།་༤༤༡
༢༢༽མཚན་ཉིད་དེ་ཡི་ཞེས་སོགས་ཀྱི་སྐབས་བསྡུས་དོན་བཤད་པ།་༤༤༣
༢༣༽ མཇུག་བྱང༌།་༤༤༣
༢༤༽ པར་བྱང་སྨོན་ཚིག་༤༤༣

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་དང་པོའི་སྤྱི་དོན་
བཞུགས་སོ།།
༄༅། །བཀའ་དྲིན་མཉམ་མེད་དཔལ་ལྡན་བླ་མ་དམ་པ་ཐུགས་རྗེ་ཆེན་པོ་དང་ལྡན་པ་རྣམས་
ལ་གུས་པས་ཕྱག་འཚལ་ལོ། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་
མངོན་པར་རྟོགས་པའི་རྒྱན་གྱི་འགྲེལ་པ་དོན་གསལ་བའི་རྣམ་པར་བཤད་པ་སྙིང་པོའི་རྒྱན་ཅེས་
བྱ་བའི་ཟབ་དོན་གསལ་བའི་མེ་ལོང་ལེགས་པར་བཤད་པ་ལུང་གི་གཏེར་མཛོད་ཅེས་བྱ་
བ༑ ལྷག་པའི་ལྷ་རྗེ་བཙུན་འཇམ་པའི་དབྱངས་ལ་གུས་པས་ཕྱག་འཚལ་ལོ། །ཚོགས་གཉིས་
ཆུ་གཏེར་ཆེ་ལས་ལེགས་འཁྲུངས་ཤིང༌། །རྣམ་དག་སྐུ་བཞིའི་བང་རིམ་མངོན་པར་
མཛེས༑ ༑གདུལ་བྱ་གླིང་བཞིའི་དབུས་ན་ལྷམ་མེ་བ། །ཐུབ་དབང་རིན་ཆེན་ལྷུན་པོ་དེ་ལ་
འདུད༑ ༑རྒྱལ་བ་ཀུན་གྱི་རྒྱལ་ཚབ་མཆོག་ཏུ་གྱུར། །སེམས་ཅན་ཀུན་ཀྱི་མཛའ་བཤེས་ཐུགས་
རྗེའི་གཏེར། །རྒྱལ་སྲས་ཀུན་གྱི་ཐུ་བོའི་ཚུལ་འཛིན་པ། །རྒྱལ་ཚབ་བྱམས་པ་མགོན་ལ་ཕྱག་
འཚལ་ལོ། །མཁས་པའི་གཙུག་རྒྱན་ཐོགས་མེད་སྐུ་མཆེད་ཞབས། །དབུ་མའི་དོན་གཟིགས་
གྲོལ་སྡེ་རྣམ་གཉིས་དང༌། །རྒྱལ་བའི་སྲས་བོ་སེངྒེ་བཟང་པོ་སོགས། །འཕགས་ཡུལ་མཁས་
པའི་ཚོགས་ལ་གུས་པས་འདུད། །བློ་བཟང་དག་པའི་མཁའ་ལ་ཐོགས་མེད་ཅིང་། །གྲགས་
པའི་འོད་ཟེར་ཕྱོགས་བཅུར་འཕྲོ་བ་ཅན། །དཔལ་ལྡན་ནམ་མཁའི་ནོར་བུ་ས་གསུམ་གྱི། །རེ་བ་
སྐོང་བྱེད་དབང་གི་རྒྱལ་པོར་འདུད། །རྒྱལ་བ་གཉིས་པ་མཉམ་མེད་ཙོང་ཁ་པའི། །རྒྱལ་ཚབ་

དམ་པ་དར་མ་རིན་ཆེན་གྱི། །མཁྱེན་དང་བརྩེ་བས་བདག་བློ་པདྨོའི་མཚོར། །རྟག་ཏུ་ཀུན་དགའ་
རྒྱས་པའི་བཀའ་དྲིན་སྩོལ། །མཁས་མང་ཅོད་པཎ་འཛིན་པ་ཐམས་ཅད་མཁྱེན། །སཾགྷསིདྡྷི་
ཛྙཱནཀུཊིདང༌། །དགེ་འདུན་རྒྱ་མཚོ་བློ་བཟང་བསྟན་པ་སོགས། །བླ་མ་ལྷ་བཅས་གཙུག་ན་བརྟན་
གྱུར་ཅིག །རིགས་པའི་དབང་ཕྱུག་སངས་རྒྱས་དཔལ་རིན་ཞབས། །གཞུང་ལུགས་སྨྲ་བ་
སངས་རྒྱས་དབང་ཕྱུག་དང༌། །སྨྲ་བའི་ཁྱུ་མཆོག་ཆོས་ཀྱི་གྲགས་པ་སོགས། །བོད་ཡུལ
མཁས་པའི་ཚོགས་ལ་གུས་བཏུད་ནས། །ཡུམ་དོན་ལམ་གྱི་རིམ་པ་རྟོགས་དཀའ་རྣམས། །རྗེ
བཙུན་བླ་མའི་དྲིན་ལས་ལེགས་རྙེད་པ། །རྒྱལ་ཚབ་དར་མའི་གསུང་བཞིན་བཤད་པར་
བྱ༑ ༑དད་ལྡན་རྣམ་དཔྱོད་ཅན་རྣམས་གུས་པས་ཉོན།།
༈ དེ་ལ་འདིར་སྐལ་བ་དང་ལྡན་པའི་བློ་གསལ་དོན་གཉེར་ཅན་རྣམས་ཀྱི་
འཇུག་སྒོ་མ་ནོར་བ་མངོན་པར་རྟོགས་པའི་རྒྱན་གྱི་འགྲེལ་བ་དོན་གསལ་བའི་རྣམ་བཤད་སྙིང་
པོའི་རྒྱན་གྱི་དགོངས་དོན་གསལ་བའི་མེ་ལོང་ལེགས་པར་བཤད་པ་ལུང་གི་གཏེར་མཛོད་ཅེས་
བྱ་བ་འཆད་པ་ལ་བཞི། ཤིང་རྟའི་སྲོལ་འབྱེད་ཇི་ལྟར་བྱུང་བའི་ཚུལ། བཤད་བྱའི་མདོ་ངོས་
བཟུང་བ། དེའི་འགྲེལ་བ་ཇི་ལྟར་བྱུང་བའི་ཚུལ། འགྲེལ་བ་གང་གི་རྗེས་སུ་འབྲངས་ནས་
འཆད་པའོ། །དང་པོ་ལ། ཤེར་ཕྱིན་གྱི་མདོའི་དངོས་བསྟན་སྟོང་ཉིད་ཀྱི་རིམ་པ་གཙོ་བོར་བསྟན་
པའི་སྒོ་ནས་དྲང་ངེས་ཀྱི་དོན་དབུ་མའི་ཚུལ་དུ་འགྲེལ་བ་དང་། ཤེར་ཕྱིན་གྱི་མདོའི་སྦས་དོན་
མངོན་པར་རྟོགས་པའི་རིམ་པ་གཙོ་བོར་བསྟན་པའི་སྒོ་ནས་དྲང་ངེས་ཀྱི་དོན་སེམས་ཙམ་དུ་
འགྲེལ་བར་བྱེད་པའི་ཚུལ་གཉིས་ཡོད་པ་ལས། དང་པོ་ནི། མགོན་པོ་ཀླུ་སྒྲུབ་ཀྱིས་དབུ་མ་
རིགས་པའི་ཚོགས་དྲུག་དང་། མདོ་ཀུན་ལས་བཏུས་པ་རྣམས་སུ་བཀྲལ་བ་ལྟར་ཡིན་ཅིང་། དེ་
ཡང་ཟབ་མོ་རྟེན་འབྱུང་གི་དེ་ཁོ་ན་ཉིད་གཙོ་བོར་སྟོན་པའི་དབང་དུ་བྱས་ནས་རྩ་བ་ཤེས་
རབ༑ རྩོད་བཟློག སྟོང་ཉིད་བདུན་ཅུ་པ། ཞིབ་མོ་རྣམ་འཐག་དང་བཞི་གསུངས། ཡོད་མེད་ཀྱི་

མཐར་མི་ལྟ་བའི་དབུ་མའི་ལམ་གྱིས་འཁོར་བ་ལས་གྲོལ་བའི་ཚུལ་གཙོ་བོར་སྟོན་པའི་དབང་དུ་
བྱས་ནས་རིགས་པ་དྲུག་ཅུ་པ་དང་། རིན་ཆེན་ཕྲེང་བ་གཉིས་གསུངས་པ་ཡིན་ཅིང༌། དང་པོ་
བཞི་ཡང་བསྒྲུབ་བྱ་བདེན་དངོས་འགོག་པའི་དབང་དུ་བྱས་ནས་རྩ་བ་ཤེས་རབ། དེའི་རབ་བྱེད་
དང་པོ་རྐྱེན་བརྟག་པ་ལས་འཕྲོས་ནས་རྩོད་པ་བཟློག དེའི་རབ་བྱེད་བདུན་པལས་འཕྲོས་ནས་
སྟོང་ཉིད་བདུན་ཅུ་པ། སྒྲུབ་བྱེད་རྟོག་གེའི་ཚིག་དོན་བཅུ་དྲུག་འགོག་པའི་དབང་དུ་བྱས་ནས་ཞིབ་
མོ་རྣམ་འཐག་གསུངས་སོ། །གཉིས་པ་ནི། འཕགས་པ་ཐོགས་མེད་ཀྱི་མདོ་སྡེ་དགོངས་འགྲེལ་
གྱི་རྗེས་སུ་འབྲངས་ནས་ས་སྡེ་སོགས་སུ་བཀྲལ་བ་ལྟར་ཡིན་ཅིང༌། འཕགས་པ་ཐོགས་མེད་
ཀྱིས་རྒྱུད་བླའི་འགྲེལ་པར་དབུ་མའི་ཚུལ་དུ་ཡང་འགྲེལ་བར་མཛད་དོ། །དེས་ན་ཀླུ་སྒྲུབ་དང་
ཐོགས་མེད་གཉིས་ཤིང་རྟའི་སྲོལ་འབྱེད་དུ་འཇོག་པ་ནི་རྗེ་ཡབ་སྲས་ཀྱི་བཞེད་པ་བླ་ན་མེད་པ་ཡིན་
ནོ༑ ༑རྗེ་བཙུན་གྱིས་ཀྱང་རྒྱལ་བའི་གསུང་རབ་ཀྱི་དགོངས་པ་དབུ་མར་འགྲེལ་བ་ལ་ཐེག་པ་ཆེན་
པོ་རྒྱུད་བླ་མའི་བསྟན་བཅོས་དང་། བསྟན་བཅོས་མངོན་པར་རྟོགས་པའི་རྒྱན་གཉིས་མཛད་
ཅིང༑ སེམས་ཙམ་དུ་འགྲེལ་བ་ལ་ཐེག་པ་ཆེན་པོ་མདོ་སྡེ་རྒྱན། དབུས་དང་མཐའ་རྣམ་པར་
འབྱེད་པ། ཆོས་དང་ཆོས་ཉིད་རྣམ་པར་འབྱེད་པ་གསུམ་མཛད་ཅིང་། མངོན་པར་རྟོགས་པའི་
རྒྱན་འདིར་ནི་སྟོང་ཉིད་ཀྱི་ལྟ་བ་མཐར་ཐུག་པ་ཡང་དང་ཡང་དུ་གསུངས་ཀྱང་། གཙོ་བོར་ནི་ཤེར་
ཕྱིན་གྱི་མདོའི་སྦས་དོན་མངོན་པར་རྟོགས་པའི་རིམ་པ་ཉིད་གཏན་ལ་འབེབས་པ་ཡིན་ནོ།
བཙུན་གྱིས་དེ་ལྟར་མཛད་ཀྱང་ཐེག་ཆེན་གྱི་བཀའི་དགོངས་པ་འགྲེལ་བའི་ཤིང་རྟའི་སྲོད་འབྱེད་
ལ༑ ཀླུ་སྒྲུབ་དང་ཐོགས་མེད་གཉིས་ཁོ་ནར་གྲངས་ངེས་པ་ཡིན་ཏེ། དེ་ཡིན་ན། འགྲེལ་བྱེད་
གཞན་གྱིས་བཀྲལ་བ་ལ་མ་ལྟོས་པར། ཐེག་ཆེན་གྱི་བཀའི་དགོངས་པ་རང་སྟོབས་ཀྱིས་འགྲེལ་
བའི་འཛམ་བུ་གླིང་བའི་མིའི་བྱད་གཟུགས་ཅན་གཅིག་ཡིན་དགོས་པ་ལ་དགོངས་ནས། ཀླུ་སྒྲུབ་
ཐོགས་མེད་གཉིས་ལས་རིམ་བཞིན་དུ། །ཞེས་སོགས་དང༌། ཤིང་རྟ་ཆེན་པོ་གཉིས་ལས་

ལེགས་བརྒྱུད་པའི། །ཞེས་སོགས་ལན་མང་དུ་གསུངས་པ་དང་། དེ་གཉིས་ཤིང་རྟའི་སྲོལ་
འབྱེད་དུ་མདོ་རྒྱུད་ལས་ལུང་བསྟན་ཚུལ་མང་དུ་གསུངས་པ་རྣམས་ཀྱིས་གྲུབ་པའི་ཕྱིར་རོ།།
༈ གཉིས་པ་བཤད་བྱའི་མདོ་ངོས་བཟུང་བ་ལ་སྔོན་གྱི་མཁས་པ་ཁ་
ཅིག རྒྱན་གྱི་བཤད་བྱ་རྩ་བའི་མདོ་དེ་ལ། འབུམ། ཉི་ཁྲི། ཁྲི་བརྒྱད་སྟོང་པ། ཤེས་རབ་ཁྲི་
པ༑ བརྒྱད་སྟོང་པ། སྡུད་པ་སྟེ་ཡུམ་གྱི་མདོ་དྲུག ཤེར་ཕྱིན་བདུན་བརྒྱ་པ། ལྔ་བརྒྱ་པ། སུམ་
བརྒྱ་པ། ཚུལ་བརྒྱ་ལྔ་བཅུ་པ། ལྔ་བཅུ་པ། སྒོ་ཉེར་ལྔ་པ། རབ་རྩལ་རྣམ་གནོན་གྱིས་ཞུས་
པ༑ ཀོའུ་ཤིཀས་ཞུས་པ། ཡི་གེ་གཅིག་མ། ཡི་གེ་ཉུང་ངུ་མ། ཤེས་རབ་སྙིང་པོ་དང་སྲས་བཅུ་
གཅིག་སྟེ། ཡུམ་སྲས་བཅུ་བདུན་དུ་ངེས་པར་བཞེད་ཀྱང་། རང་ལུགས་ནི། ཤེར་ཕྱིན་གྱི་མདོ་
རྒྱས་འབྲིང་བསྡུས་པ་གསུམ་པོ་ཉིད་རྒྱན་གྱི་བཤད་བྱ་རྩ་བའི་མདོ་ཡིན་ནོ།།
༈ གསུམ་པ་འགྲེལ་བ་ཇི་ལྟར་བྱུང་བའི་ཚུལ་ལ། འཕགས་པས་མཛད་པའི་
ཉི་ཁྲི་སྣང་བ། བཙུན་པས་མཛད་པའི་ཉི་ཁྲི་རྣམ་འགྲེལ། སློབ་དཔོན་གྱིས་མཛད་པའི་ཉི་ཁྲི་ལེའུ་
བརྒྱད་མ་དང་གསུམ་བརྒྱད་སྟོང་པ་དང་སྦྱར་བ་ལ། རྒྱན་སྣང་། སྙིང་པོ་མཆོག གནད་ཀྱི་ཟླ་
འོད་དང་གསུམ། འབུམ་དང་སྦྱར་བ་ལ། སྟོང་ཕྲག་བརྒྱ་པའི་བཤད་པ། ཡུམ་གསུམ་དོན་
བརྒྱད་དུ་མཐུན་པར་སྟོན་པ་གཉིས། སྡུད་པ་དང་སྦྱར་བ་ལ་སྡུད་འགྲེལ། སྡུད་པའི་དཀའ་
འགྲེལ་རྟོགས་སླ། ཤེར་ཕྱིན་མཛོད་ཀྱི་ལྡེ་མིག་དང་གསུམ། ཤེར་ཕྱིན་རྒྱས་འབྲིང་བསྡུས་
གསུམ་ག་དང་སྦྱར་བ་ལ། འགྲེལ་བ་དོན་གསལ་འདི་ཡིན་ལ། གསེར་འཕྲེང་དུ་འདི་མདོ་རྒྱན་
མསྦྱར་བའི་འགྲེལ་བར་གསུངས་པ་ནི་ཚིག་གི་ཆ་གཙོ་བོར་མ་སྦྱར་བ་ལ་དགོངས་སོ། །མདོ་
རྒྱན་མ་སྦྱར་བའི་འགྲེལ་པ་ལ། གསེར་གླིང་པས་མཛད་པའི་འགྲེལ་བཤད་རྟོགས་དཀའི་སྣང་
བ༑ འགྲེལ་བཤད་ཚིག་གསལ། ཇོ་བོའི་བསྡུས་དོན། ཤེར་འབྱུང་བློ་གྲོས་ཀྱི་བསྡུས་
དོན༑ གཞོན་ནུ་དཔལ་གྱི་བསྡུས་དོན། གྲགས་ཆ། ཤེས་རབ་སྒྲོན་མའི་འཕྲེང་བ། ཐུབ་པ་

དགོངས་རྒྱན་རྣམས་སོ།།
༈ བཞི་པ་འགྲེལ་བ་གང་གི་རྗེས་སུ་འབྲངས་ནས་འཆད་པ་ནི། འགྲེལ་བ་
དོན་གསལ་གྱི་རྗེས་སུ་འབྲངས་ནས་འཆད་རིགས་ཏེ། འགྲེལ་པ་འདི་ཚིག་ཉུང་ངུས་དོན་རྒྱ་ཆེན་
པོ་སྟོན་པར་བྱེད་པས་འགྲེལ་བ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་པའི་ཕྱིར། དེ་ཡང་
རིགས་ཅན་གསུམ་གྱི་གང་ཟག་གི་རང་རང་གི་བྱང་ཆུབ་ཏུ་བགྲོད་པར་བྱེད་པའི་མངོན་རྟོགས་ཀྱི་
ངོ་བོ་ངེས་པ། གྲངས་ངེས་པ། གོ་རིམ་ངེས་པ། མདོ་རྒྱས་འབྲིང་བསྡུས་གསུམ་གྱི་ཚིག་ཟིན་
ལ་མ་བསྟན་པ་དེ་ཉིད་རྒྱས་པར་ཚིག་ཟིན་ལ་སྟོན་པ། བསྟན་བཅོས་མངོན་པར་རྟོགས་པའི་རྒྱན་
འདི་ཡུམ་ཀུན་གྱི་རྒྱན་དུ་འགྲེལ་བའི་ཐོག་མར་གཞུང་ལམ་འབྲས་བུའི་ཤེར་ཕྱིན་གསུམ་ལ་
བསྟོད་ཕྱག་མཛད་ཚུལ་སྟོན་པ་ནི། ཤེས་རབ་ཕ་རོལ་ཕྱིན་པ་ལ། །ཞེས་སོགས་ཚིགས་བཅད་
གཅིག་གོ །དེ་ཡང༌། ཤེས་རབ་ཕ་རོལ་ཕྱིན་པ་ལ། །གུས་ཕྱག་འཚལ། ཞེས་པས་མཆོད་
བརྗོད༑ དེའི་རྒྱན་ཚིགས་ལེའུར། ཞེས་སོགས་རྐང་པ་ཕྱེད་དང་གསུམ་གྱིས་རྩོམ་པར་དམ་
བཅའ་བསྟན་ལ། མཆོད་བརྗོད་མཛད་པ་ལ་དགོས་པ་ཡོད་དེ། རྩོམ་པའི་བར་ཆད་ཞི་བ་དང་།
ཐར་པ་དང༌། ཐམས་ཅད་མཁྱེན་པ་ཐོབ་པའི་དགོས་པ་གཉིས་ཡོད་པའི་ཕྱིར། རྩོམ་པར་དམ་
བཅའ་མཛད་པ་ལ་དགོས་པ་ཡོད་དེ། རྩོམ་པ་མཐར་ཕྱིན་པའི་དགོས་པ་ཡོད་པའི་ཕྱིར༑ གཞུང་
འདིས་དཀོན་མཆོག་གསུམ་ལ་སྐྱབས་སུ་འགྲོ་བའི་ཚུལ་ཡང་བསྟན་ཏེ། འབྲས་བུ་ཤེར་ཕྱིན་
གྱིས་བསྡུས་པའི་སངས་རྒྱས་དཀོན་མཆོག་དང་། ལམ་ཤེར་ཕྱིན་གྱིས་བསྡུས་པའི་ཆོས་དཀོན་
མཆོག་སྐྱབས་འགྲོའི་ཡུལ་དུ་བསྟན་པ་གང་ཞིག དེ་བསྟན་པ་ན། དེ་ཚུལ་བཞིན་སྒྲུབ་པའི་དགེ་
འདུན་དཀོན་མཆོག་ཀྱང་སྐྱབས་འགྲོའི་ཡུལ་དུ་བདེ་བླག་ཏུ་གོ་ནུས་པའི་ཕྱིར། དེ་ལྟར་སྐྱབས་
འགྲོ་བསྟན་པ་ལ་དགོས་པ་ཡང་ཡོད་དེ། ཐོས་བསམ་སྒོམ་གསུམ་སོགས་ཆོས་ལྡན་གྱི་བྱ་བ་
གང་བྱེད་ཀྱང་འཁོར་བའི་སྡུག་བསྔལ་གྱིས་འཇིགས་པ་དང༌། དཀོན་མཆོག་ལ་འཇིགས་པ་དེ་

ལས་སྐྱོབས་པའི་ནུས་པ་ཡོད་པར་ཡིད་ཆེས་པའི་རྒྱུ་གཉིས་ལ་བརྟེན་ནས། ཚིག་ཙམ་དུ་མ་སོང་
བའི་སྐྱབས་འགྲོ་ཡིད་འཁུལ་བ་རེ་བྱེད་དགོས་སོ་ཞེས་ཤེས་པར་བྱ་བའི་ཆེད་ཡིན་པའི་
ཕྱིར༑ འདིས་འགྲེལ་བ་དོན་གསལ་གྱི་དགོས་སོགས་ཆོས་བཞི་ཡང་བསྟན་པས། རྒྱས་འབྲིང་
བསྡུས་གསུམ་མངོན་པར་རྟོགས་པའི་རྒྱན་དང་བཅས་པའི་ཚིག་དོན་རྣམས་འདིའི་བརྗོད་བྱ་
དང་༑ དེ་ལ་བརྟེན་ནས་མངོན་པར་རྟོགས་པའི་རྒྱན་ཡུམ་གསུམ་གའི་རྒྱན་དུ་གོ་བ་འདིའི་དགོས་
པ༑ འདི་ལ་བརྟེན་ནས་མཐར་རྣམ་མཁྱེན་ཐོབ་པ་འདིའི་ཉིང་དགོས། འདིའི་ཉིང་དགོས་སུ་གྱུར་
པའི་རྣམ་མཁྱེན། འདིའི་གནས་སྐབས་ཀྱི་དགོས་པར་གྱུར་པའི་ཐོས་བསམ་སྒོམ་གསུམ་གྱི་
ཤེས་རབ་ལ་འབྲེལ། དེ་ལྟ་བུའི་ཤེས་རབ་ཀྱང་འགྲེལ་པ་འདི་ཉིད་ལ་འབྲེལ་བའི་འབྲེལ་པ་ནི་
འདིའི་འབྲེལ་པ་ཡིན་ལ། དེ་ཡང་དེ་བྱུང་གི་འབྲེལ་པའོ། །འོ་ན་འགྲེལ་པ་འདིས་མངོན་པར་
རྟོགས་པའི་རྒྱན་ཡུམ་ཀུན་གྱི་རྒྱན་དུ་འགྲེལ་ན། སློབ་དཔོན་སྔ་མའི་མན་ངག་ཡོད་དམ་
མེད༑ ཡོད་ན་དེ་དག་དང་བཟློས་ལ། མེད་ན་མན་ངག་མེད་པས་དེ་བས་ཀྱང་རྩོམ་པར་མི་
རིགས་སོ། །ཞེ་ན། སློབ་དཔོན་སེངྒེ་བཟང་པོས་འགྲེལ་པ་རྩོམ་པ་ལ་སློབ་དཔོན་སྔ་མའི་མན་
ངག་ཡོད་དེ། འཕགས་པ་ཐོགས་མེད། །སློབ་དཔོན་དབྱིག་གཉེན། འཕགས་པ་གྲོལ་
སྡེ༑ བཙུན་པ་གྲོལ་སྡེ་རྣམས་ཀྱི་མན་ངག་ཡོད་པའི་ཕྱིར། ཞེས་རིམ་པ་བཞིན་དུ་འགྲོ་ལ་ཆགས་
པས༑ ཞེས་སོགས་དང༌། འགྲོ་དོན་རྩ་ལག ཅེས་སོགས་དང༌། འཕགས་པའི་ཁོངས་
སུ༑ ཞེས་སོགས་དང༌། དེ་ཡི་འོག་ཏུ་རྣམ་གྲོལ་སྡེ། །ཞེས་སོགས་ཀྱིས་བསྟན་ནོ། །མན་ངག་
ཡོད་ཀྱང་བཟློས་སྐྱོན་མེད་དེ། སློབ་དཔོན་བཞིས་ཡུམ་གསུམ་ག་དང་རྒྱན་སྦྱར་བའི་འགྲེལ་པ་
མ་མཛད་ཅིང༌། སེངྒེ་བཟང་པོ་བདག་གིས་དེ་ལྟར་སྦྱར་ནས་འགྲེལ་བའི་ཕྱིར། ཞེས་པ་ནི། དེ་
ལྟར་མཁས་པས་སྣང་བྱས་ཤིང༌། །ཞེས་སོགས་ཀྱིས་བསྟན། དེས་ན་སློབ་དཔོན་སེངྒེ་བཟང་
པོས་བསྟན་བཅོས་མངོནཔར་རྟོགས་པའི་རྒྱན་ཡུམ་གསུམ་གའི་རྒྱན་དུ་འགྲེལ་པའི་འགྲེལ་པ་

རྩོམ་རིགས་ཏེ། དེ་ལྟར་རྩོམ་པའི་ཕྱི་ནང་གི་རྐྱེན་གཉིས་དང་ལྡན་པའི་ཕྱིར། ཞེས་པ་ནི། དེ་
ལྟས་ཤིན་ཏུ་རྙེད་དཀའ་བ། །ཞེས་སོགས་ཀྱིས་བསྟན། དེས་ན་དེ་དག་གི་དོན་སེངྒེ་བཟང་པོ་
བདག་གིས་རྫོགས་པར་མངོན་སུམ་དུ་རྟོགས་པ་མིན་ཡང་། འདི་ལྟར་བརྩམས་པས་རང་གཞན་
ལ་ཕན་པ་རྒྱ་ཆེན་པོ་འབྱུང་བར་འགྱུར་བས་རྩོམ་པ་ནི་ཡིན་ནོ། ཞེས་པ་ནི། རྣམ་པ་ཀུན་ཏུ་བདག་
གི་ནི། །ཞེས་སོགས་ཚིག་བཅད་གཅིག་གིས་བསྟན་ནོ། །ཤེས་རབ་ཕ་རོལ་ཕྱིན་པ་ལ། །ཞེས་
སོགས་ཀྱི་སྦྱོར་བ་ནི། སྔར་མཆོད་བརྗོད་དང་། བརྩམ་པར་དམ་བཅའ་མཛད་པའི་སྦྱོར་བ་
གཉིས་པོ་དེ་ཉིད་འགོད་ལ། འགྲོ་ལ་ཆགས་པས། ཞེས་སོགས་ལ། འཕགས་པ་ཐོགས་མེད་
ཀྱི་ཤེར་ཕྱིན་གྱི་མདོའི་རྣམ་བཤད་མཛད་རིགས་ཏེ། རྗེ་བཙུན་ལ་ཡུམ་གྱི་མདོའི་ཚིག་དོན་རྫོགས་
པར་བསན་ནས་ཐུགས་སུ་ཆུད་པའི་སྐྱེས་བུ་ཡིན་པའི་ཕྱིར།
༈ འདི་དག་གི་སྐབས་སུ་མཐའ་དཔྱད་པ་ལ། བཀའི་རྣམ་གཞག བསྟན་
བཅོས་ཀྱི་རྣམ་གཞག བཀའ་དང་བསྟན་བཅོས་འགལ་མི་འགལ་དཔྱད་པའོ། །དང་པོ་
ལ༑ མཚན་ཉིད་དང་། དབྱེ་བ་གཉིས། དང་པོ་ནི། རྒྱུད་བླ་མ་ལས། གང་ཞིག་དོན་ལྡན་ཆོས་
དང་ཉེར་འབྲེལ་ཞིང༌། །ཁམས་གསུམ་ཀུན་ནས་ཉོན་མོངས་སྤོང་ཕྱིར་གསུངས། །ཞི་བའི་ཕན་
ཡོན་སྟོན་པར་མཛད་པ་གང༌། །དེ་ནི་དྲང་སྲོང་གསུང་ཡིན་བཟློག་པ་གཞན་ཞེས་བརྗོད་བྱ་དོན་
དང་ལྡན། ཆོས་དང་འབྲེལ་བའི་རྗོད་བྱེད་ཀྱི་ཚིག་སྔ་ཕྱི་འབྲེལ་ཆགས། ཉོན་མོངས་སྤོང་བའི་
ཕྱིར་ཏུ་གསུངས། ཞི་བ་མྱང་འདས་ཀྱི་ཕན་ཡོན་སྟོན་པའི་ཁྱད་ཆོས་བཞི་ལྡན་དུ་གསུངས་
པས༑ སྤང་བྱ་ཅི་རིགས་པ་སྤོང་ཕྱིར་དུ་གསུངས་པའི་རྒྱལ་བའི་གསུང་རབ་བོ། །གཉིས་པ་
ནི༑ ༑དེ་ལ་དབྱེ་ན། ཞལ་ལས་གསུངས་པའི། བྱིན་གྱི་བརླབས་པའི། རྗེས་སུ་གནང་བའི་
བཀའ་སྟེ་གསུམ་ཡོད་པ་ལས། དང་པོ་ནི། མདོ་སྡུད་པ་ལྟ་བུ་སྟེ། དེ་སྟོན་པ་ཉིད་ཀྱིས་ཞལ་
ནས་གསུངས་པའི་ཕྱིར། གཉིས་པ་ནི། ཤེས་རབ་སྙིང་པོའི་ནང་མཚན་གྱི་ཤཱརིའི་བུ་དང་། སྤྱན་

རས་གཟིགས་ཀྱི་དྲི་བ་དྲིས་ལན་གྱི་ཚིག་རྣམས་ཏེ། དེ་གཉིས་ཀྱིས་དྲི་བ་དང་དྲི་ལན་མཛད་པ་
ལ༑ བཅོམ་ལྡན་འདས་ཀྱིས་བྱིན་གྱིས་བརླབས་ནས་ལེགས་སོ་གནང་བའི་ཕྱིར། གསུམ་པ་
ནི༑ འགོར་འདི་སྐད་བདག་གིས་ཐོས་པ་དུས་གཅིག་ན། ཞེས་དང་། མཇུག་ཏུ་བཅོམ་ལྡན་
འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་སྦྱར་བའི་མདོ་མཐའ་དག་ལ་བྱ་
སྟེ༑ སྟོན་པ་མྱ་ངན་ལས་འདས་ཁར་བཀའ་བསྡུ་བ་པོ་དག་གིས་བཀའ་རྣམས་ཇི་ལྟར་བསྡུ་ཞེས་
ཞུས་པས། འགོར་འདི་སྐད་བདག་གིས་ཐོས་པ་དུས་གཅིག་ན། ཞེས་དང་། མཇུག་ཏུ་བཅོམ་
ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་སྦྱར་བའི་སྒོ་ནས་སྡུས་ཤིག་ཅེས་
རྗེས་སུ་གནང་བའི་ཕྱིར། སྔ་མ་གཉིས་འགལ་ཞིང༌། ཕྱི་མ་འདི་དང་པོ་དང་མི་འགལ་
ཞིང༑ གཉིས་པ་དང་ཡང་མི་འགལ་ལོ།།
༈ གཉིས་པ་བསྟན་བཅོས་ལ་མཚན་ཉིད་དང༌། དབྱེ་བ་གཉིས། དང་པོ་
ནི༑ རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི །དབང་བྱས་རྣམ་གཡེང་
མེད་ཡིད་ཅན་གྱིས་བཤད། །ཐར་པ་ཐོབ་པའི་ཐབས་དང་རྗེས་མཐུན་པ། །དེ་ཡང་དྲང་སྲོང་
བཀའ་བཞིན་སྤྱི་བོས་བླངས། ཞེས་བསྟན་བཅོས་རྣམ་དག་ལ་བཀའི་དགོངས་འགྲེལ་དུ་
བརྩམས་པ། རྙེད་བཀུར་དོན་དུ་གཉེར་བ་སོགས་བསམ་པ་ཉོན་མོངས་ཅན་གྱིས་ཀུན་ནས་
བསླང་བ་མ་ཡིན་པར་བསྟན་པ་དང་། སེམས་ཅན་ལ་ཕན་པར་འདོད་པས་ཀུན་ནས་བསླངས་པ་
དང་༑ ཐར་བ་ཐོབ་པ་དང་རྗེས་སུ་མཐུན་པའིཐབས་སྟོན་པ་གཅིག་དགོས་པར་གསུངས་
པས༑ བཀའི་དགོངས་འགྲེལ་དུ་བརྩམས་པས་རབ་ཏུ་ཕྱེ་བའི་གསུང་རབ། བསྟན་བཅོས་རྣམ་
དག་གི་མཚན་ཉིད། གཉིས་པ་དབྱེ་བ་ནི། རྣམ་བཤད་རིགས་པ་ལས། དོན་མེད་དོན་ལོག་དོན་
དང་ལྡན། ཐོས་རྩོད་སྒྲུབ་པ་ལྷུར་ལེན་པ། ངན་གཡོ་བརྩེ་བྲལ་སྡུག་བསྔལ་སྤོང་། །བསྟན་
བཅོས་དྲུག་བྲལ་གསུམ་དུ་འདོད། །ཅེས་བསྟན་བཅོས་ངན་པ་དྲུག་དང་བྲལ་བའི་བསྟན་བཅོས་

རྣམ་དག་གསུམ་ཡོད་པར་གསུངས་ཤིང་། གཞན་ཡང་། དེ་ལ་བཀའ་སྤིའི་དགོངས་པ་འགྲེལ་
པ་དང་། སོ་སོའི་དགོངས་པ་འགྲེལ་བ་གཉིས་ལས། དང་པོ་ནི། ཚད་མའི་བསྟན་བཅོས་སྡེ་
བདུན་མདོ་དང་བཅས་པ་ལྟ་བུ། གཉིས་པ་ལ། སྡེ་སྣོད་གསུམ་སོ་སོའི་དགོངས་འགྲེལ་གྱི་
བསྟན་བཅོས་གསུམ་ཡོད་པ་རྣམས་ངེས་སླའོ། །གསུམ་པ་ནི། བཀའ་དང་བསྟན་བཅོས་གཉིས་
འགལ་ཏེ། རྗེ་བཙུན་གྱིས་དེ་གཉིས་དོན་ལྡོག་སོ་སོར་གསུངས་པའི་ཕྱིར་དང༌། སྙིང་པོའི་རྒྱན་
དུ་སྒྲ་བཤད་དུ་ཡོད་པས་བསྟན་བཅོས་ཆེན་པོ་མདོའི། ཞེས་ཡུམ་གྱི་དོན་ལ་བསྟན་བཅོས་ཀྱི་སྒྲ་
བཤད་དུ་ཡོད་པ་ཙམ་དུ་གསུངས་པས་དེ་བསྟན་བཅོས་དངོས་མ་ཡིན་པར་གོ་བའི་ཕྱིར། མངོན་
པར་རྟོགས་པའི་རྒྱན་ཡུམ་གསུམ་གའི་རྒྱན་དུ་འགྲེལ་བའི་འགྲེལ་བ་རྩོམ་ན། མངོན་པར་རྟོགས་
པའི་རྒྱན་གྱིས་ཡུམ་གྱི་མདོ་དང༌། འགྲེལ་པ་འདིས་རྒྱན་གྱི་དོན་ཇི་ལྟར་འགྲེལ་ཞེ་ན། མངོན་
པར་རྟོགས་པའི་རྒྱན་གྱིས་མདོའི་དོན་ཡང་མཁྱེན་གསུམ་ལ་བསྟོད་ཕྱག་སྔོན་དུ་བཏང་ནས་
འགྲེལ་བར་བྱེད་དོ །ཞེས་པ་ནི། ཉན་ཐོས་ཞི་བ་ཚོལ་རྣམས་ཞེས་སོགས་མཆོད་བརྗོད་ཀྱིས་
བསྟན་ནོ།།
འགྲེལ་པ་འདིར་རྒྱན་གྱི་དོན་བཤད་ཐབས་ཡན་ལག་ལྔའི་སྒོ་ནས་འཆད་པ་
མཚོན་པའི་ཕྱིར། མཆོད་བརྗོད་ཀྱི་གཞུང་བཤད་ཐབས་ཡན་ལག་ལྔའི་སྒོ་ནས་འཆད་པ་
ལས༑ འཚམས་སྦྱར་གྱི་སྒོ་ནས་འཆད་པ་ནི། རྗེ་བཙུན་གྱིས་རྒྱན་རྩོམ་པའི་ཐོག་མར་མཁྱེན་
གསུམ་ལ་བསྟོད་ཕྱག་མཛད་པ་ལ་དགོས་པ་ཅི་ཡོད་ཅེ་ན། དེ་ལ་དགོས་པ་ཡོད་དེ། རང་དོན་གྱི་
དགོས་པ་དང་། གཞན་དོན་གྱི་དགོས་པ་གཉིས་ཡོད་པའི་ཕྱིར། དང་པོ་གྲུབ་སྟེ། སྐྱེས་བུ་དམ་
པ་རྣམས་བསྟན་བཅོས་རྩོམ་པ་སོགས་ཆོས་ལྡན་གྱི་བྱ་བ་གང་བྱེད་པའི་ཐོག་མར་ཡུལ་ཁྱད་པར་
ཅན་ལ་བསྟོད་ཕྱག་མཛད་པས་བྱམས་པ་རང་ཉིད་སྐྱེས་བུ་དམ་པར་ཤེས་པའི་དགོས་པ་ཡོད་པའི་
ཕྱིར༑ ཕྱི་མ་གྲུབ་སྟེ། འདི་ལ་བརྟེན་ནས་རྒྱན་གྱི་ཆེད་དུ་བྱ་བའི་གདུལ་བྱ་གཉིས་ཀྱིས་མཁྱེན་

གསུམ་ལ་ཡིད་ཆེས་ཀྱི་དད་པ་སྐྱེས། དེ་ལས་དོན་གཉེར་གྱི་འདུན་པ། དེ་ལས་མཁྱེན་གསུམ་
བརྗོད་བྱར་བྱེད་པའི་གསུང་རབ་ལ་ཐོས་བསམ་གྱིས་འཇུག དེ་ལས་དེའི་དོན་ཐོས་བསམ་གྱིས་
ཉམས་སུ་བླངས་པ་ལ་བརྟེན་ནས་རྣམ་མཁྱེན་ཐོབ་པར་འགྱུར་བའི་དགོས་པ་ཡོད་པའི་ཕྱིར། དེ་
ལྟར་འབྱུང་བར་ཚད་མ་གང་གིས་གྲུབ་ཅེ་ན། དེ་འབྱུང་བར་འཕགས་པ་བྱམས་པ་རང་གི་
མཉམ་གཞག་སོ་སོ་རང་གི་རིག་པའི་ཡེ་ཤེས་ཀྱིས་གྲུབ་བོ། །ཞེས་པ་ནི། འཕགས་པ་བྱམ་ས་
པ་རང་ཉིད། ཅེས་སོགས་ཀྱིས་བསྟན། དེ་ལ་ཁོ་ན་རེ། རང་དོན་གྱི་དགོས་པ་འཆད་པ་མི་
རིགས་ཏེ། རྗེ་བཙུན་ལ་རང་དོན་དོན་གཉེར་མེད་པའི་ཕྱིར། ཞེ་ན། རྗེ་བཙུན་ལ་རང་དོན་དོན་
གཉེར་གྱི་བློ་མེད་ཅེས་པ་དེ། རྗེ་བཙུན་མངོན་པར་རྫོགས་པར་སངས་རྒྱས་ཟིན་པའི་དབང་དུ་བྱེད་
དམ༑ བྱང་ཆུབ་སེམས་དཔའ་ཡིན་པའི་དབང་དུ་བྱེད། དང་པོ་ལྟར་ན། མི་འཐད་དེ། གདུལ་
བྱ་མཐུན་མོང་བ་རྗེ་བཙུན་གྱིས་སངས་རྒྱས་ཀྱི་མཛད་པ་བསྟན་པའི་སྣོད་དུ་མི་རུང་བ་ཁ་ཅིག་གི་
ངོར་བྱང་ཆུབ་སེམས་དཔའི་ཚུལ་བཟུངས་ཀྱང༌། མཐུན་མོང་མ་ཡིན་པ་སངས་རྒྱས་ཀྱི་མཛད་པ་
དངོས་སུ་སྟོན་པའི་སྣོད་རུང་དེ་དག་གི་ངོར་སངས་རྒྱས་ཀྱི་མཛད་པ་དངོས་སུ་བསྟན་པས། དེ་
སངས་རྒྱས་ཡིན་པ་ལས་འོས་མེད་ལ། དེ་ཡིན་ཀྱང་། དེའི་རྒྱུད་ལ་རང་དོན་དོན་གཉེར་གྱི་བློ་
མེད་ཟེར་བ་མི་རིགས་ཏེ། དེའི་རྒྱུད་ལ་དོན་གཉིས་མཐར་ཕྱིན་གྱི་བྱང་ཆུབ་ལ་དམིགས་པའི་བློ་
ཡོད་པའི་ཕྱིར་ཏེ། དེའི་རྒྱུད་ལ་ཐེག་ཆེན་སེམས་བསྐྱེད་ཡོད་པའི་ཕྱིར། མ་གྲུབ་ན། ཐེག་པ་
ཆེན་པོའི་སེམས་བསྐྱེད་རྫོགས་པར་མཐར་ཕྱིན་པའི་ཚེ། དེ་མེད་པར་འདོད་པ་ཁྱེད་ཀྱིས་སྙིང་རྗེ་
ཆེན་པོ་མཐར་ཕྱིན་པའི་ཚེ་དེ་མེད་པར་འདོད་དགོས་ཤིང་། དེ་ལྟར་ན། སྙིང་རྗེ་ཆེན་པོ་རྒྱལ་བའི་
ལོ་ཏོག་ཕུན་ཚོགས་བསྐྱེད་པ་ལ་ཐོག་མཐའ་བར་གསུམ་དུ་གལ་ཆེ་བར་གསུངས་པའི་ཐེག་པ་
ཆེན་པོའི་གཞུང་ལུགས་རྣམས་ལ་ཞིབ་ཏུ་མ་བརྟགས་པར་ཟད་དོ། །བྱང་ཆུབ་སེམས་དཔའ་ཡིན་
པའི་དབང་དུ་བྱེད་ན། དེའི་རྒྱུད་ལ་རང་དོན་དོན་གཉེར་གྱི་བློ་ཡོད་པར་ཐལ། དེའི་རྒྱུད་ལ་རང

དོན་ཆོས་སྐུ་དོན་གཉེར་གྱི་བློ་ཡོད་པའི་ཕྱིར། མ་གྲུབ་ན། བྱང་ཅུབ་སེམས་དཔས་རང་དོན་
རྫོགས་པར་མཐར་ཕྱིན་པར་བྱེད་པ་ལ་རང་དོན་ཆོས་སྐུ་དོན་གཉེར་གྱི་བློ་བསྐྱེད་མི་དགོས་པར་
ཐལ༑ རྗེ་བཙུན་བྱང་ཆུབ་སེམས་དཔའ་གང་ཞིག མ་གྲུབ་པ་དེའི་ཕྱིར། འདོད་ན། སངས་
རྒྱས་ཀྱི་སྐུ་དེ་ལ་རང་དོན་གྱི་སྐུ་དང༌། གཞན་དོན་གྱི་སྐུ་གཉིས་སུ་ཕྱེ་བ་དོན་མེད་པར་
ཐལ༑ འདོད་པའི་ཕྱིར། གཞན་ཡང་། རང་ཉིད་གཅིག་པུའི་ཆེད་དུ་ཐར་པ་ཙམ་བསྒྲུབས་ནས་
དེ་ཙམ་ཐོབ་པ་ན། རང་དོན་རྫོགས་པར་མཐར་ཕྱིན་པར་འགྱུར་བར་ཐལ། འདོད་པའི་
ཕྱིར༑ ཞེས་པ་ནི། སྙིང་པོའི་རྒྱན་དུ། རྗེ་བཙུན་ལ་རང་དོན་དོན་གཉེར་མེད་པར་འདོད་པ་
སོགས་ནི་ཐེག་པ་ཆེན་པོའི་གཞུང་ལ་ངལ་བ་ཞིབ་ཏུ་མ་བྱས་པ་ཡིན་ཏེ། རྗེ་བཙུན་མངོན་པར་
རྫོགས་པར་སངས་རྒྱས་པའི་དབང་དུ་བྱེད་ན་མཐུན་མོང་དང་མཐུན་མོང་མ་ཡིན་པའི་སྐབས་མ་
ཕྱེད་པ་ཡིན་ལ། བྱང་ཆུབ་སེམས་དཔའ་ཡིན་པའི་དབང་དུ་བྱེད་ན་ནི་རང་དོན་ཡོངས་སུ་རྫོགས་
པ་ལ་ཆོས་སྐུ་དགོས་པར་མ་མཐོང་ན། ཞེས་སོགས་གསུངས་པའི་དོན་ནོ། །གཞན་
ཡང༑ རྒྱན་རྩོམ་པ་པོའི་རྗེ་བཙུན་སངས་རྒྱས་ཡིན་ཏེ། དེ་སྐྱེ་བ་མངོན་པར་སྐྱེ་བའི་མཛད་པ་སྟོན་
བཞིན་པ་ཡིན་པའི་ཕྱིར་ཏེ། ལྷའི་བུ་དམ་པ་ཏོག་དཀར་པོ་དེ་དེ་ཡིན་པ་གང་ཞིག རྒྱུ་མཚན་
མཚུངས་པའི་ཕྱིར། དང་པོ་གྲུབ་སྟེ། རྒྱུད་བླ་མ་ལས། །ཐུགས་རྗེ་ཆེན་པོས་འཇིག་རྟེན་
མཁྱེན༑ ༑འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། སྤྲུལ་པའི་
རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནས་འཕོ་བ་
དང༑ ཞེས་སོགས་མཛད་པ་བཅུ་གཉིས་སྟོན་པའི་ཚུལ་དང་སྦྱར་ནས་གསུངས་པའི་ཕྱིར་
དང༑ སོ་སོ་རང་གི་རིག་པའི་ཡེ་ཤེས་ཀྱི་ཞེས་པའི་ཐད་ཀྱི་སྙིང་པོའི་རྒྱན་དུ། རྗེ་བཙུན་གྱི་ཐུགས་
རྒྱུད་ཀྱི་མཉམ་གཞག་རྣམ་པར་མི་རྟོག་པའི་ཡེ་ཤེས་དེས་ཡུམ་ལ་ཡིད་ཆེས་ཀྱི་དད་པ་ནས་འབྲས་
བུ་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ལམ་གྱི་རིམ་པ་མཐའ་དག་མངོན་སུམ་དུ་རྟོགས་

པར་གསུངས་པའི་ཕྱིར་དང་། དེ་ནས་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་
གྱིས་ལེགས་པའི་མཆོག་འཐོབ་པར་འགྱུར་རོ། །ཞེས་པའི་ཐད་ཀྱི་སྙིང་པོའི་རྒྱན་དུ། དེ་དག་
གིས་ནི་ལམ་གྱི་རིམ་པ་རྗེ་བཙུན་གྱི་ཐུགས་རྒྱུད་ལ་འཁྲུངས་པའི་རྗེས་འགྲོ་དངོས་སུ་བསྟན་ནས་
ལྡོག་པ་ཤུགས་ལ་འཕེན་པར་བྱེད་པ་ཡིན་ནོ། །ཞེས་དགོས་དོན་གྱི་གཞུང་དེ་དག་གིས། རྗེ་
བཙུན་གྱི་ཐུགས་རྒྱུད་ལ་ལམ་ལ་ཡིད་ཆེས་ཀྱི་དད་པ་ནས་རྣམ་མཁྱེན་གྱི་བར་གྱི་ལམ་རྣམས་
འཁྲུངས་ཟིན་པར་བསྟན་པའི་ཕྱིར། ཉན་ཐོས་ཞི་བ་ཚོལ་ཞེས་སོགས་རྐང་པ་དང་པོའི་ངག་དོན་
ནི༑ གཞི་ཤེས་ཆོས་ཅན། བྱེད་ལས་ཁྱད་པར་ཅན་དང་ལྡན་ཏེ། རང་སྲས་ཉན་རང་འཕགས་
པའི་བཞེད་དོན་སྒྲུབ་པའི་བྱེད་ལས་དང་ལྡན་པའི་ཕྱིར། རྐང་པ་གཉིས་པའི་ངག་དོན་ནི། ལམ་
ཤེས་ཆོས་ཅན། བྱེད་ལས་ཁྱད་པར་ཅན་དང་ལྡན་ཏེ། རང་སྲས་བྱང་སེམས་འཕགས་པའི་
བཞེད་དོན་སྒྲུབ་པའི་བྱེད་ལས་དང་ལྡན་པའི་ཕྱིར། རྐང་པ་ཐ་མའི་ངག་དོན་ནི། རྣམ་མཁྱེན་
ཆོས་ཅན། བྱེད་ལས་ཁྱད་པར་ཅན་དང་ལྡན་ཏེ། རང་སྲས་སངས་རྒྱས་འཕགས་པའི་བཞེད་
དོན་སྒྲུབ་པའི་བྱེད་ལས་དང་ལྡན་པའི་ཕྱིར།
༈ སྐབས་འདིར་མཐའ་དཔྱད་པ་ལ། ངོ་བོ། དབྱེ་བ། གོ་རིམ་ངེས
པ༑ གྲངས་ངེས་པ། ཡུམ་སྲས་ཀྱི་དོན་ལ་དཔྱད་པ། བསྟོད་ཡུལ་གྱི་མཁྱེན་པ་གསུམ་ངོས་
བཟུང་བ་དང་དྲུག དང་པོ་ནི། རང་སྲས་ཀྱི་བཞེད་དོན་སྒྲུབ་བྱེད་གྱི་མཁྱེན་པ། མཆོད་ཡུམ་གྱི་
མཚན་ཉིད། གཉིས་པ་ནི། དེ་ལ་དབྱེ་ན། མཁྱེན་པ་གསུམ་དུ་ཡོད། གསུམ་པ་ལ་ཁ་ཅིག གོ་
རིམ་ནི་མདོའི་གླེང་གཞིའི་གོ་རིམ་དང་མཐུན་པར་བསྟན་ཏེ། བསྟན་བཅོས་རིན་ཆེན་སྒྲོན་མེ་
ལས༑ གླེང་གཞི་རྒྱས་པར་བཀའ་སྩལ་དོན་མཆོག་རྣམས། །ལེགས་པར་བསྡུས་པ་ཕྱག་
འཚལ་ཚིགས་བཅད་ཡིན། །ཞེས་གསུངས་པའི་ཕྱིར། ཟེར་རོ། །དེ་མི་འཐད་དེ། མཆོང་
བརྗོད་དང་གླེང་གཞི་སྦྱར་བའི་འགྲེལ་པ་འཕགས་སེང་གང་གིས་ཀྱང་མ་མཛད་པའི་ཕྱིར་

དང༑ སློབ་དཔོན་གྱིས་གླེང་གཞིའི་བཤད་པ་ཟུར་ཙམ་མཛད་པ་ཡང་མཆོད་བརྗོད་ཀྱི་སྐབས་སུ་
མ་མཛད་པར་དགོས་འབྲེལ་གྱི་སྐབས་སུ་མཛད་པའི་ཕྱིར། ཡང་ཁ་ཅིག་ན་རེ། གདུལ་བྱ་ཉན་
ཐོས་ཀྱི་རིགས་ཅན་ལམ་ལ་འཇུག་པའི་རིམ་པ་དང་མཐུན་པར་བསྟན། ཞེས་ཟེར་བ་
དང༑ དམན་མཆོག་གི་རིམ་པ་དང་མཐུན་པར་བསྟན་ཟེར་བ་གཉིས་ཀའང་མི་འཐད་དེ། དེ་ལྟར
ན༑ མཆོད་བརྗོད་ཀྱི་ཆེད་དུ་བྱ་བའི་གདུལ་བྱ་ཉན་ཐོས་ཀྱི་རིགས་ཅན་ཡོད་པར་འགྱུར་ལ། དེ་ལྟ་
ན་བསྟན་བཅོས་མངོན་པར་རྟོགས་པའི་རྒྱན་གྱི་ཆེད་དུ་བྱ་བའི་གདུལ་བྱ་ཉན་ཐོས་ཀྱི་རིགས་ཅན་
ཡོད་པར་འགྱུར་བས། བསྟན་བཅོས་འདི་ཐེག་ཆེན་མཐུན་མོང་མ་ཡིན་པའི་བསྟན་བཅོས་མ་
ཡིན་པར་འགྱུར་བའི་ཕྱིར་རོ། །ཁ་ཅིག གདུལ་བྱ་ཐེག་པ་གསུམ་གྱི་ལམ་ལ་འཇུག་པའི་རིམ་
པ་དང་མཐུན་པར་བསྟན་ཟེར་བ་ཡང་མི་འཐད་དེ། སྤྱིར་དེ་ལྟ་བུའི་གདུལ་བྱ་སྲིད་ཀྱང་། འདིར་
རྒྱན་གྱི་ཆེད་དུ་བྱ་བའི་གདུལ་བྱའི་དབང་དུ་བྱས་ཤིང་རྒྱན་གྱི་ཆེད་དུ་བྱ་བའི་གདུལ་བྱ་ལ་དེ་ལྟ་བུ་
མི་སྲིད་པའི་ཕྱིར། དེས་ན་རང་ལུགས་ནི། །རྒྱན་གྱི་ཆེད་དུ་བྱ་བའི་གདུལ་བྱ་ལྟ་བུས་ལམ་
ཉམས་སུ་ལེན་པའི་རིམ་པ་དང་མཐུན་པར་བསྟན་ཏེ། འགྲེལ་ཆེན་གྱི་ཆོས་སྐུའི་འཚམས་སྦྱར་
དུ་ཐམས་ཅད་མཁྱེནཔ་ཉིད་གསུམ་གྱི་སྒོ་ནས་འཇུག ཅེས་གསུངས་པ་ལྟར། །རྒྱན་གྱི་ཆེད་དུ་
བྱ་བའི་གདུལ་བྱས་སྐྱེས་བུ་ཆེན་པོའི་བསམ་པ་རང་རྒྱུད་ལ་བསྐྱེད་པ་ལ། སྐབས་གསུམ་པ་ནས་
བསྟན་པ་སོགས་ཀྱི་མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་སྐྱེས་བུ་འབྲིང་དང་མཐུན་མོང་
བའི་བསམ་པ་ལ་བློ་སྦྱངས་ནས། དེའི་ཉམས་ལེན་སྔོན་དུ་འགྲོ་དགོས་པའི་ཕྱིར། བཞི་པ་
གྲངས་ངེས་ནི། འདིར་དངོས་སུ་བསྟན་པའི་མཆོད་བརྗོད་ཡུལ་དུ་གྱུར་པའི་ཡུམ་དེ་ལ། མཁྱེན་
པ་གསུམ་དུ་གྲངས་ངེས་པའི་རྒྱུ་མཚན་ཡོད་དེ། མཁྱེན་པ་གསུམ་གྱི་ཉམས་ལེན་གྱི་ནང་དུ་གང་
ཟག་གཅིག་སངས་རྒྱས་ཀྱི་སར་བགྲོད་པའི་ཉམས་ལེན་ཆ་ཚང་བར་འདུས་ཤིང༌། དེ་ཙམ་ཞིག་
ངེས་པར་དགོས། དེ་ལས་མང་བའམ་ལྷག་པ་མི་དགོས་པས་མང་ཉུང་གི་སྐྱོན་དང་བྲལ་བའི་

ཕྱིར༑ ལྔ་པ་ཡུམ་སྲས་ཀྱི་དོན་ནི། དཔག་ཏུ་མེད་པའི་འབྱུང་གནས། ཞེས་དང་། སངས་རྒྱས་
ལ་སོགས་པ་བསྐྲན་པར་མཛད་པ་ནི། ཞེས་ཡུམ་རྒྱུར་གསུངས་པས་མཁྱེན་པ་སྔ་མས་འཕགས་
པ་ཕྱི་མ་བསྐྱེད་པ་ལྟ་བུ་བསྐྱེད་བྱ་སྐྱེད་བྱེད་ཀྱི་སྟེང་ནས་འཇོག་གོ །དྲུག་པ་བསྟོད་ཡུལ་གྱི་མཁྱེན་
པ་ངོས་བཟུང་བ་ནི། མདོའི་དྲི་ལན་གྱི་སྐབས་ནས་འབྱུང་བ་ལྟར། ཉན་རང་གཉིས་ཉེར་ཞིར་
འཁྲིད་པར་བྱེད་པའི་ཐབས་གཞི་ཤེས། བྱང་སེམས་འཕགས་པའི་བཞེད་དོན་སྒྲུབ་པར་བྱེད་པའི་
ཐབས་ལམ་ཤེས། སངས་རྒྱས་འཕགས་པའི་བཞེད་དོན་སྒྲུབ་པར་བྱེད་པའི་ཐབས་རྣམ་མཁྱེན་
རྣམས་སོ། །འོ་ན་གཞི་དང་ལམ་དང་། རྣམ་པ་སྐྱེ་བ་མེད་པར་ཞེས་གསུངས་པའི་དོན་ཇི་ལྟར་
ཡིན་ཞེ་ན། དེ་ནི་ཕ་ནི་ཐབས་དང་མ་ནི་ཤེས་རབ། ༼རྣམ་བཤད་ན། མ་ནི་ཤེས་རབ་ཕ་ནི་ཐབས་ཟེར་བ་
འདུག༽ ཅེས་གསུངས་པ་ལྟར། ཡུམ་སྲས་ཀྱི་ལྡོག་པ་ངོས་བཟུང་བའི་ཕྱིར་དུ་ཡིན་ལ། ངེ་
ཡང་གང་ཟག་གི་བདག་མེད་རྟོགས་པའི་ལམ་དང་། སྟོང་ཉིད་རྟོགས་པའི་ལམ་གཉིས་ཀྱིས་
ཐེག་པ་ཆེ་ཆུང་དུ་འཇོག་པ་མ་ཡིན་པར་དེ་གཉིས་མཐུན་མོང་བའི་རྒྱུ་མ་ལྟ་བུ་ཡིན་ཞེས་པའི་དོན་
ནོ༑ ༑མཆོད་བརྗོད་ཀྱི་གཞུང་བསྡས་དོན་གྱི་སྒོ་ནས་འཆད་ཚུལ་ནི། ཉན་ཐོས་ཞི་བ་ཚོལ་རྣམས་
ཞེས་སོགས་ཀྱིས་མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད་པ་ཡིན་ཞེས་དེ་དག་གི་དོན་
བསྡུས་ནས་སྟོན་པ་ནི། ཚིགས་སུ་བཅད་པ་འདིས་ནི། །ཞེས་སོགས་སོ།།
༈དགོས་དོན་ལ། དབང་རྟུལ་དྭང་བ་སྐྱེ་ཚུལ་དང༌། དབང་རྣོན་དྭང་བ་སྐྱེ་
ཚུལ་གཉིས་ལས། དང་པོ་ནི། ཉན་ཐོས་ཞི་བ་ཚོལ་རྣམས་ཞེས་སོགས་ཀྱིས་མཁྱེན་གསུམ་གྱི་
ངོ་བོ་དང་། ནུས་པའི་ཡོན་ཏན་བརྗོད་པ་མཐོང་ནས་དེ་མ་ཐག་ཡོན་ཏན་དེ་ལྟ་བུ་ཡོད་ངེས་སྙམ་དུ་
ཐེ་ཚོམ་མེད་པར་ཡིད་ཆེས་ཀྱི་དྭང་བ་སྐེ་བར་ངེས་པ་ཡིན་ནོ། །ཞེས་པ་ནི། དེ་ཐོས་ནས་རེ་ཤིག་
དད་པའི་རྗེས་སུ་འབྲང་བ་ཞེས་སོགས་ཀྱིས་བསྟན། གཉིས་པ་ནི། རྐང་བ་དང་པོས་གཞི་ཤེས་
དེ་ངོ་བོ་གང་ཟག་གི་བདག་མེད་དང༌། བྱེད་ལས་ཉན་རང་གཉིས་ཉེར་ཞི་གཉིས་སུ་འཁྲིད་པར

བྱེད་པ་དང༌། རྐང་པ་གཉིས་པས་ལམ་ཤེས་དེ་ངོ་བོ་གང་ཟག་གི་བདག་མེད་པ། གཟུང་འཛིན་
རྫས་གཞན་གྱིས་སྟོང་པ། སྟོང་ཉིད་རྟོགས་པ་གསུམ་དང་། བྱེད་ལས་གདུལ་བྱ་རིགས་ཅན་
གསུམ་གྱི་དོན་སྒྲུབ་པ་དང༌། རྐང་པ་གསུམ་པས། རྣམ་མཁྱེན་དེ་ངོ་བོ་སྟོང་ཉིད་རྟོགས་པ་
དང༑ བྱེད་ལས་ཆོས་འཁོར་བསྐོར་བའི་ཡོན་ཏན་དང་ལྡན་པ་ཡིན་ཞེས་བསྟན་པ་ན། གང་ཟག་
གི་བདག་མེད་རྟོགས་པ་སོགས་མཁྱེན་པ་གསུམ་གྱི་ངོ་བོ་ལ་གནོད་པ་ཡོད་མེད་བརྟགས་པའི་སྒོ་
ནས་ཡོན་ཏན་དེ་ལྟ་བུ་ཡོད་དམ་མེད་སྙམ་དུ་དཔྱོད་པར་བྱེད་ལ། དེ་ཡང་དང་པོར་གང་ཟག་གི་
བདག་མེད་ལ་གནོད་པ་ཡོད་མེད་དཔྱོད་ཅིང་། དཔྱོད་ཚུལ་ཡང་སྐྱེ་འཇིག་ཅན་གྱི་རྟགས་ཀྱིས་
ཕུང་པོ་གང་ཟག་གི་བདག་མེད་དུ་སྒྲུབ། གཅིག་དུ་བྲལ་གྱི་རྟགས་ཀྱིས་ཆོས་ཐམས་ཅད་བདེན་
མེད་དུ་སྒྲུབ། དེ་ལྟར་སྒྲུབས་པ་ན་ཆོས་ཐམས་ཅད་གང་ཟག་གི་བདག་མེད་དང་བདེན་མེད་ཡིན་
པ་ལ་གནོད་པ་མ་མཐོང་བས། དེ་ལྟར་རྟོགས་པའི་མཁྱེན་པའི་ངོ་བོ་དང་ནུས་པའི་ཡོན་ཏན་ཡོད་
པ་ལ་ཡང་གནོད་པ་མ་མཐོང་ཞིང་། སྒྲུབ་བྱེད་མཐོང་བ་དེ་ཉིད་རྒྱུ་མཚན་དུ་བྱས་ནས། སྔར་
བཤད་པའི་ཡོན་ཏན་དེ་དག་ཡོད་ངེས་སྙམ་དུ་ཚད་མས་དྲངས་པའི་ངེས་པ་སྐྱེ་བ་ཡིན་ནོ། །ཞེས་
པ་ནི་ཆོས་ཀྱི་རྗེས་སུ་འབྲང་བ་རྣམས་ཀྱང༌། ཞེས་སོགས་ཀྱིས་བསྟན། དེས་ན་རྒྱན་གྱི་ཆེད་དུ་བྱ་
བའི་གདུལ་བྱ་དབང་རྣོན་ནི། ཉན་ཐོས་ཞི་བ་ཚོལ་རྣམས་ཞེས་སོགས་ཀྱི་ཚིགས་བཅད་གཅིག་ལ་
བརྟེན་ནས་རྟེན་འབྲེལ་ལ་སོགས་པའི་རྟགས་ལ་བརྟེན་ནས་ཆོས་ཐམས་ཅད་བདེན་མེད་དུ་རྟོགས་
པའི་རྗེས་དཔག་འབྱུང་ཞིང༌། རྗེས་དཔག་དེའི་རྒྱན་གོམས་པར་བྱས་པ་ལས། རྗེས་དཔག་དེའི་
གོམ་བྱའི་དོན་བདེན་སྟོང་ལ་གསལ་སྣང་ཐོབ་པའི་རྣལ་འབྱོར་མངོན་སུམ་འབྱུང་བར་རྟོགས་
ནུས་པ་ཡིན་ནོ། །དེ་ལ་ཁོ་ན་རེ། དྭང་བ་ལ་བརྟེན་ནས་ཐོས་སོགས་ཀྱིས་འཇུག་པར་འགྱུར་བ་མི་
འཐད་པར་ཐལ། མཆོད་བརྗོད་ཀྱི་ཚིགས་བཅད་ཐོས་པ་ཙམ་གྱིས་རྐྱེན་བྱས་ནས་སྟོང་ཉིད་
རྟོགས་པའི་རྗེས་དཔག་དང་། རྗེས་དཔག་དེའི་རྒྱན་གོམས་པར་བྱས་པས་འཕགས་པའི་གོང་

འཕང་ཐོབ་པ་ཡོད་པར་རྟོགས་ནུས་པའི་ཕྱིར་ཞེ་ན། མ་ཁྱབ་སྟེ། དེ་ཙམ་ཞིག་ཡོད་པར་རྟོགས་
པས་རྒྱན་གྱི་དོན་མཐའ་དག་ཤེས་མི་ནུས་པས། རྒྱན་གྱི་དོན་མཐའ་དག་ཤེས་ཕྱིར་དུ་ཐོས་བསམ་
གྱིས་འཇུག་དགོས་པའི་ཕྱིར་རོ། །རྒྱན་གྱི་གདུལ་བྱ་དབང་རྣོན་དྭང་བ་སྐྱེ་བའི་སྐབས་འདིར་
མཆོད་བརྗོད་ཀྱི་ལུང་ཙམ་རྒྱུ་མཚན་དུ་བྱེད་པ་མི་འཐད་དེ། དབང་རྣོན་ལུང་དོན་ལ་དཔྱད་པ་དག་
ནས་དྭང་བ་བསྐྱེད་པ་ཡིན་ལ་དཔྱད་པས་དག་མ་དག་དཔྱོད་པའི་སྐབས་འདིར། ལུང་ཙམ་སྒྲུབ་
བྱེད་དུ་བྱེད་པ་མི་འཐད་པའི་ཕྱིར། སྐབས་འདིར་ཆོས་ཐམས་ཅད་བདག་མེད་དུ་སྒྲུབ་པའི་
རིགས་པའི་མཐའ་དཔྱད་པ་ལ། ཐལ་རང་གི་ལུགས་གཉིས་ལས། དང་པོ་ནི། ཆོས་ཐམས་
ཅད་མིང་རྟོག་གིས་ཕར་བཏགས་ཙམ་དུ་འཇོག་ཅིང༌། མིང་རྟོག་གིས་བཏགས་ཙམ་མིན་པར་
རང་ངོས་ནས་གྲུབ་ན་བདེན་གྲུབ་ཏུ་འགྱུར་བས་མྱུ་གུ་ལྟ་བུ་མིང་རྟོག་གིས་བཏགས་ཙམ་མ་ཡིན་
པར་རང་གི་མཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་ནི་དོན་དམ་དཔྱོད་བྱེད་ཀྱི་
དགག་བྱ་ཡིན་པས། རྟེན་འབྲེལ་ལ་སོགས་པའི་རྟགས་ལས་དེ་འགོག་པ་ཡིན་ནོ། །ཞེས་
བཞེད༑ གཉིས་པ་རང་རྒྱུད་པའི་འདོད་པ་ནི། སྒྱུ་མ་མཁན་གྱིས་རྡེ་ཤིང་རྟ་གླང་དུ་སྤྲུལ་པ་
ན༑ རྡེ་ཤིང་རང་ངོས་ནས་གྲུབ་པ་དང་། མིག་སྔགས་རྫས་ཀྱིས་བསླད་པ་གཉིས་ཚོགས་དགོས་
ཏེ༑ དང་པོ་མེད་ན་རྡེ་ཤིང་མེད་པའི་སར་ཡང་རྡེ་ཤིང་རྟ་གླང་དུ་སྣང་དགོས། ཕྱི་མ་མེད་ན་
སྔགས་རྫས་ཀྱིས་མ་བསླད་པ་ལ་ཡང་རྡེ་ཤིང་རྟ་གླང་དུ་སྣང་དགོས་པས། རྡེ་ཤིང་རྟ་གླང་དུ་སྣང་
བ་དེ། དེ་གཉིས་ཚོགས་པ་ལ་ལྟོས་དགོས་པ་དེ་བཞིན་དུ་ཆོས་ཐམས་ཅད་ཡོད་པར་འཇོག་པ་དེ་
ཡང་གཞི་རང་ངོས་ནས་གྲུབ་པ་དང་། བློ་གནོད་མེད་ལ་སྣང་བ་གཉིས་ལ་ལྟོས་དགོས་ཏེ། དང་
པོ་ལ་མི་ལྟོས་ན། བུམ་པ་དང་རི་བོང་རྭ་གཉིས་བློ་གནོད་མེད་ལ་སྣང་མི་སྣང་ཁྱད་པར་མེད་
པས༑ གྲུབ་མ་གྲུབ་ཀྱང་ཁྱད་མེད་དུ་འགྱུར་བའི་ཕྱིར། ཕྱི་མ་ལ་མི་ལྟོས་ན། ཆོས་ཐམས་ཅད་
རང་གི་གནས་ལུགས་མཐར་ཐུག་ཏུ་གྲུབ་དགོས་པས་བདེན་གྲུབ་ཏུ་འགྱུར་བའི་ཕྱིར་རོ། །དེས་

ན༑ ཉེར་ལེན་གྱི་ཕུང་པོ་བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་རང་གི་
མཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་དོན་དམ་དཔྱོད་བྱེད་ཀྱི་རྟགས་ཀྱིས་
དགག་བྱར་བྱེད་ཅིང༌། དེ་འགོག་པ་ནི། ཉེར་ལེན་གྱི་ཕུང་པོ་ཆོས་ཅན། བདེན་པར་མེད་
དེ༑ བདེན་པར་གྲུབ་པའི་གཅིག་དང༌། བདེན་པར་གྲུབ་པའི་དུ་མ་གང་རུང་དང་བྲལ་བའི་
ཕྱིར༑ དཔེར་ན། གཟུགས་བརྙན་བཞིན། ཕྱོགས་ཆོས་སྒྲུབ་པ་ལ། བདེན་པའི་གཅིག་བྲལ་དུ་
སྒྲུབ་པ་དང༌། དུ་བྲལ་དུ་སྒྲུབ་པ་གཉིས་ལས། དང་པོ་ནི། ཉེར་ལེན་གྱི་ཕུང་པོ་ཆོས
ཅན༑ བདེན་པའི་གཅིག་ཏུ་མ་གྲུབ་སྟེ། ཆ་དང་བཅས་པའི་ཕྱིར། རྟགས་འདི་རྩོད་གཞི་ཆོས་
ཅན་བུམ་པ་ལྟ་བུའི་སྟེང་དུ་མངོན་སུམ་གྱིས་གྲུབ་ལ། རྩོད་གཞི་ཆོས་ཅན་མངོན་སུམ་ལ་དངོས་
སུ་མི་སྣང་བའི་ཆོས་གཞན་རྣམས་ཀྱི་སྟེང་དུ་ནི། ཆ་མེད་ཤེས་བྱ་ལ་སྲིད་པ་འགོག་པའི་རིགས་
པ་དང༌། ཆ་ཡོད་ཆ་མེད་དངོས་འགལ་དུ་ངེས་པའི་རིགས་པ་གཉིས་ལ་བརྟེན་ནས་གྲུབ་
བོ༑ ༑དེའི་རྗེས་ཁྱབ་སྒྲུབ་པ་ལ། སྤྱིར་ཚད་མ་རྣམ་པ་གསུམ་ཚང་དགོས་ཀྱང༌། རྟགས་དང་
དགག་བྱའི་ཆོས་ཀྱི་གཞི་མཐུན་འགོག་པའི་ཚད་མ་རྟོགས་དཀའ་བས། དེ་བརྗོད་ན་ཆ་བཅས་
ཀྱང་ཡིན། བདེན་པའི་གཅིག་གྲུབ་ཀྱང་ཡིན་པའི་གཞི་མཐུན་པ་ཡོད་ན། ཆ་དང་ཆ་ཅན་ངོ་བོ་ཐ་
དད་དུ་སྣང་ཡང་། གནས་ཚུལ་ངོ་བོ་གཅིག་ཏུ་གྲུབ་དགོས་པས། ཆ་དང་ཆ་ཅན་ཐ་དད་པའི་ཆ་
དེ་བདེན་པར་གྲུབ་པར་ཐལ། ཆ་བཅས་བདེན་པར་གྲུབ་པ་གང་ཞིག ཆ་དང་ཆ་ཅན་ཐ་དད་པའི་
ཆ་དེ་ཆ་ཤས་ཀྱི་ཁྱད་ཆོས་ཡིན། བདེན་གྲུབ་ལ་ཁྱད་ཆོས་བརྫུན་པ་མེད་པའི་ཕྱིར། འདོད་ན། དེ་
ཡུལ་གྱི་གནས་ལུགས་སུ་ཐལ། དེ་བདེན་པར་གྲུབ་པའི་ཕྱིར། འདོད་ན། སྟོང་ཉིད་མངོན་
སུམ་དུ་རྟོགས་པའི་འཕགས་པའི་མཉམ་གཞག་ཡེ་ཤེས་ཀྱི་གཟིགས་ངོར་གྲུབ་པར་ཐལ་
ལོ༑ ༑འདོད་ན། ཆ་དང་ཆ་ཅན་ཐ་དད་པའི་ཆ་དེ་བདེན་གྲུབ་ཀྱི་དུ་མར་ཐལ། དེ་སྟོང་ཉིད་མངོན་
སུམ་དུ་རྟོགས་པའི་འཕགས་པའི་མཉམ་གཞག་ཡེ་ཤེས་ཀྱི་གཟིགས་ངོར་བདེན་པར་གྲུབ་པའི་ཐ་

དད་ཡིན་པའི་ཕྱིར། འདོད་ན། ཆ་ཤས་ཡིན་ན། བདེན་པར་གྲུབ་པའི་གཅིག་མ་ཡིན་དགོས་
པར་ཐལ། དེ་ཡིན་ན། བདེན་གྲུབ་ཀྱི་དུ་མར་གྲུབ་པའི་ཕྱིར། ཞེས་པ་འདི་ནི། །རྣམ་བཤང་
སྙིང་པོ་རྒྱན་དུ། ཆ་བཅས་ཀྱང་ཡིན། བདེན་པའི་གཅིག་ཏུ་གྲུབ་པ་ཡང་ཡིན་པའི་གཞི་མཐུན་
གྲུབ་ན། ཞེས་པ་ནས། ཆ་བཅས་དང་བདེན་པའི་གཅིག་གྲུབ་ཀྱི་གཞི་མཐུན་ཁེགས་པ་ཡིན་
ནོ༑ ༑ཞེས་པའི་བར་གྱི་ཕུལ་འཚམས་ཡིན་ནོ། །བདེན་པའི་དུ་བྲལ་དུ་སྒྲུབ་པ་ནི། ཉེར་ལེན་གྱི་
ཕུང་པོ་ཆོས་ཅན། བདེན་གྲུབ་ཀྱི་དུ་མར་མ་གྲུབ་སྟེ། བདེན་གྲུབ་ཀྱི་གཅིག་མེད་པའི་ཕྱིར། རྩ་
བའི་ཁྱབ་པ་སྒྲུབ་པ་ནི། ཚད་མ་གསུམ་ངེས་པར་དགོས་ཀྱང་། རྟགས་དང་དགག་བྱའི་ཆོས་ཀྱི་
གཞི་མཐུན་འགོག་པའི་ཚད་མ་རྟོགས་དཀའ་བས། དེ་བརྗོད་ན། གཞི་གཟུགས་བརྙན་གྱི་སྟེང་
དུ་གཅིག་དང་དུ་མ་ཕན་ཚུན་སྤང་བའི་དངོས་འགལ་དུ་ངེས་པའི་ཚད་མ་དེས། གཅིག་དང་དུ་
མའི་བར་དུ་ཕུང་གསུམ་མི་སྲིད་པར་རྟོགས་ན། གཞི་དེའི་སྟེང་དུ་བདེན་པར་གྲུབ་པའི་གཅིག་
དང༑ བདེན་པར་གྲུབ་པའི་དུ་མ་གང་རུང་ཡིན་པའི་ཕུང་གསུམ་མི་སྲིད་པར་རིགས་འགྲོས་
ཀྱིས་རྟོགས་དགོས་པས་དེས་གྲུབ་པ་ཡིན་ནོ། །ཁ་ཅིག་ཡོད་ན་གཅིག་དང་དུ་མ་གང་རུང་དུ་ངེས་
པའི་ཚད་མ་དེས། བདེན་པར་ཡོད་ན། བདེན་པར་གྲུབ་པའི་གཅིག་དང་། དུ་མ་གང་རུང་གིས་
མ་ཁྱབ་པར་འཛིན་པའི་སྒོ་འདོགས་གཅོད་པ་ཡིན། ཟེར་བ་མི་འཐད་དེ། དེ་ལྟར་ན་བྱས་ན་མི་
རྟག་པས་ཁྱབ་པ་འཇལ་བའི་ཚད་མ་དེས། སྒྲ་བྱས་པ་ཡིན་ན་སྒྲ་མི་རྟག་པ་ཡིན་པས་མ་ཁྱབ་པར་
འཛིན་པའི་སྒྲོ་འདོགས་གཅོད་དགོས་པས་དེ་ལྟར་ན། དེས་སྒྲ་རྟག་འཛིན་གྱི་སྒྲོ་འདོགས་གཅོད་
དགོས༑ དེ་གཅོད་ན་སྒྲ་མི་རྟག་རྟོགས་ཀྱི་རྗེས་དཔག་དེ། སྒྲ་རྟག་འཛིན་གྱི་སྒྲོ་འདོགས་གཅོད་
བྱེད་མ་ཡིན་པར་འགྱུར་བའི་ཕྱིར་རོ། །གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་
བ་ལ་སོགས་པའི་ཚད་མས་ཞེས་པའི་སོགས་ཁོངས་ནས། རྟེན་འབྲེལ་གྱི་རྟགས་ལ་སོགས་
པའི་བདག་མེད་སྒྲུབ་བྱེད་ཀྱི་རྟགས་གཞན་ཡང་འདོན་ནོ། །ཞེས་བཤད་དུ་རུང་ཡང༌། གཙོ་བོར་

ནི་གང་ཟག་གི་བདག་མེད་སྒྲུབ་པའི་རྟགས་དང་། གཟུང་འཛིན་རྫས་གཞན་གྱིས་སྟོང་པར་སྒྲུབ་
པའི་རྟགས་དང༌། རྟགས་དེ་དག་ལ་བརྟེན་པའི་རྗེས་དཔག་རྣམས་འདོན་ནོ། །ཆོས་ཀྱི་རྗེས་སུ་
འབྲང་བ་རྣམས་ཀྱང༌། ཞེས་སོགས་ཀྱི་ངག་དོན་ནི། རྒྱན་གྱི་ཆེད་དུ་བྱ་བའི་གདུལ་བྱ་དབང་རྣོན་
ཡུམ་ལ་དང་བ་སྐྱེ་ཚུལ་ཡོད་དེ། གཞི་ལམ་རྣམ་གསུམ་བདེན་མེད་དུ་སྟོན་པའི་ཡུམ་ལ་གནོད་
བྱེད་ཡོད་མེད་བརྟགས་པས་གནོད་བྱེད་མ་མཐོང་ཞིང་། སྒྲུབ་བྱེད་མཐོང་བའི་སྒོ་ནས་དྭང་བ་སྐྱེ་
བའི་ཕྱིར། དེ་ལྟར་དྭང་བ་སྐྱེས་པ་ལ་དགོས་པ་ཡོད་དེ། དེ་ལ་དོན་གཉེར་གྱི་འདུན་པ་སྐྱེ། དེ་ལ་
བརྟེན་ནས་ཐོས་གསམ་སྒོམ་གསུམ་གྱིས་འཇུག་པར་འགྱུར། དེ་ལྟར་ཞུགས་པས་རྣམ་མཁྱེན་
འཐོབ་པར་འགྱུར་བའི་དགོས་པ་ཡོད་པའི་ཕྱིར། ཞེས་པ་ནི། དེ་ལ་རབ་ཏུ་དང་བས་ཀྱང་།
ཞེས་སོགས་ཀྱིས་བསྟན།
༈ མཆོད་བརྗོད་བརྒལ་ལན་གྱི་སྒོ་ནས་འཆད་པ་ནི། རྗེ་བཙུན་གྱི་མཁྱེན་
གསུམ་ལ་དངོས་སུ་བསྟོད་ཕྱག་མཛད་པ་འདི། མངོན་པར་རྟོགས་པ་བརྒྱད་ཀ་ལ་བསྟོད་བཞེད་
ན༑ བསྟོད་གྲངས་ཉུང་ལ། གཙོ་བོ་གཅིག་པུ་ལ་བསྟོད་བཞེད་ན། བསྟོད་གྲངས་མང་བའི་སྐྱོན་
ཡོད་དོ་ཞེ་ན། སྔ་མ་ཁས་ལེན་ཀྱང་ཉུང་བའི་སྐྱོན་མེད་དེ། དེ་མཛད་པ་ལ་རྒྱུ་མཚན་དང་དགོས་
པ་གཉིས་ཡོད་པའི་ཕྱིར། དང་པོ་ཡོད་དེ། མཁྱེན་གསུམ་གྱིས་དོན་མངོན་པར་རྟོགས་པ་བརྒྱད་
ཉམས་ལེན་གྱི་ཡུལ་དུ་བསྡུས་པའི་ཕྱིར་ཏེ། མཁྱེན་གསུམ་གྱི་རྣམ་པ་རྫོགས་པར་ཉམས་སུ་
བླངས་པས་དོན་མངོན་པར་རྟོགས་པ་བརྒྱད་ཀྱི་རྣམ་པ་ཉམས་སུ་བླང་བར་འགྱུར་བའི་
ཕྱིར༑ དགོས་པ་ཡོད་དེ། མཁྱེན་པ་གསུམ་པོ་དེས་རང་སྲས་འཕགས་པའི་བཞེད་དོན་སྒྲུབ་ནུས
སོ༑ ༑ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཅེས་པ་ནི། དེ་ལ་ཐམས་ཅད་མཁྱེན་པ་ཉིད་
གསུམ་གྱིས་ནི་དོན་བརྒྱད་བསྡུས་ལ། ཞེས་སོགས་ཀྱིས་བསྟན། ཚིག་དོན་ནི། གང་ཟག་གི་
བདག་མེད་དང་། གཟུང་འཛིན་རྫས་གཞན་གྱིས་སྟོང་བར་རྟོགས་པའི་གཞི་ཤེས་དེས་རང་སྲས་

འཕགས་པ་ཉེར་ཞི་གཉིས་སུ་ཁྲིད་པར་བྱེད་དོ་ཞེས། ཉན་ཐོས་ཞི་བ་ཚོལ་རྣམས། ཞེས་སོགས་
རྐང་བ་དང་པོའི་དོན་ནི། ཉན་ཐོས་དང་། དེའི་ཕྱོགས་སུ་བསླན་པ། ཞེས་སོགས་ཀྱིས་བསྟན།
༈ སྐབས་འདིར་མཐའ་དཔྱད་པ་ལ། ཉན་ཐོས་སྡེ་པ། སེམས་ཙམ་
པ༑ དབུ་མ་པའི་ལུགས་དང་གསུམ་ལས། དང་པོ་ནི། རིགས་པ་དྲུག་ཅུ་བའི་འགྲེལ་
པར༑ ཉན་ཐོས་སྡེ་བའི་ལུགས་བཀོད་པ་ན། ཕུང་པོ་ལྷག་མ་དང་བཅས་པ་ནི་ཕུང་པོ་ཙམ་དུ་ཟད་
དེ༑ ཉོན་མོངས་པའི་འཆིང་བ་ལས་གྲོལ་བའོ། ཕུང་པོ་ལྷག་མ་མེད་པ་ནི། ཕུང་པོའི་རྒྱུན་ཆད་
པའི་མཚན་ཉིད་ཅན་ནོ། །ཞེས་གསུངས་པས། ཕུང་པོའི་ལྷག་མ་དང་བཅས་པའི་མྱང་འདས་
ལྷག་བཅས་མྱང་འདས་དང༌། ཕུང་པོའི་ལྷག་མ་ཙམ་དང་བྲལ་བའི་མྱང་འདས། ལྷག་མེད་
མྱང་འདས་སུ་བཞེད། ཁྱད་པར་བྱེ་བྲག་ཏུ་སྨྲ་བ་ནི། མྱང་འདས་མ་ཡིན་དགག་ཏུ་བཞེད་
ཅིང༑ མདོ་སྡེ་པས། མེད་དགག་ཏུ་བཞེད།
༈ གཉིས་པ་སེམས་ཙམ་པའི་ལུགས་ནི། བསྡུ་བ་ལས། ཆོས་ཀྱི་དབྱིངས་
ཤིན་ཏུ་རྣམ་པར་དག་པའི་མཚན་ཉིད། ཅེས་ཉོན་སྒྲིབ་སྤངས་པའི་བྲལ་བ་དེ་ལ་ཆོས་ཀྱི་དབྱིངས་
ཞེས་པའི་མིང་གིས་བསྟན་ཅིང་། ལྷག་བཅས་ལྷག་མེད་ཀྱི་ངོས་འཛིན་མདོ་སྡེ་པ་དང་མཐུན་པར་
བཞེད་ལ། ཉན་ཐོས་སྡེ་གཉིས་དང་སེམས་ཙམ་པ་རྣམས། ལྷག་མེད་མྱ་ངན་ལས་འདས་པའི་
ཚེ་བེམ་རིག་རྒྱུན་ཆད་པར་བཞེད་པ་ལ་ཁྱད་པར་མེད་དོ། །དེ་ལྟར་ཡང་བསྡུ་བ་ལས། ཕུང་པོ་
ལྷག་མ་དང་བཅས་པའི་མྱ་ངན་ལས་འདས་པའི་དབྱིངས་ལ་གནས་པ་ལ་ནི། སྒྲིབ་པ་དང་
བཅས་པ་དང༌། སྒྲིབ་པ་མེད་པ་རྣམ་པར་བཞག་པ་ཡོད་ཀྱི། ཕུང་པོའི་ལྷག་མ་མེད་པའི་མྱ་ངན་
ལས་འདས་པའི་དབྱིངས་ལ་གནས་པ་ལ་ནི་སྒྲིབ་པ་རྣམ་པར་བཞག་པ་མེད་དེ། དེ་ཅིའི་ཕྱིར་ཞེ་
ན༑ མཚན་མ་དང་གནས་ངན་ལེན་ཐམས་ཅད་ཀྱི་ཐམས་ཅད་དུ་རྒྱུན་ཆད་ཅིང་འགག་པའི་

ཕྱིར༑ གལ་ཏེ་དེ་ལ་སྒྲིབ་པ་མེད་དེ་ཇི་ལྟར་དེ་བཞིན་གཤེགས་པ་ལ་སྒྲིབ་པ་མི་མངའ་བ་དེ་ཁོ་ན་
བཞིན་དུ། དགྲ་བཅོམ་པ་ལ་ཡང་སྒྲིབ་པ་མེད་ན། ཅིའི་ཕྱིར་དགྲ་བཅོམ་པ་ཡང་དེ་བཞིན་
གཤེགས་པའི་མཛད་པ་མི་བྱེད་ཅེ་ན། སྨྲས་པ། སྨོན་ལམ་བསྒོམས་པ་མེད་པའི་ཕྱིར་དང་། དེ་
ལྟ་བུའི་རིགས་ཅན་ཡིན་པས་དེའི་ཕྱིར། དགྲ་བཅོམ་པ་ནི་ལྡང་བའི་བསམ་པ་མེད་པ་ཁོ་ནས་མྱ་
ངན་ལས་འདས་པས་ན་དེའི་ཕྱིར་མི་བྱེད་དོ། །ཞེས་གསུངས་སོ།།
༈ གསུམ་པ་དབུ་མ་པའི་ལུགས་ལ། ཐལ་རང་གཉིས་ལས། དང་པོ་ཐལ་
འགྱུར་བ་ནི། བདེན་འཛིན་སྤངས་པའི་རྣམ་གྲོལ་ལམ་ལ་གནས་པའི་ཐེག་དམན་དགྲ་བཅོམ་པའི་
རྒྱུད་ལ་བདེན་སྣང་མེད་པས། དེའི་རྒྱུད་ཀྱི་བདེན་འཛིན་སྤངས་པའི་བྲལ་བ་དེ་ལྷག་མེད་མྱང་
འདས་དང༌། དེ་ལས་ལངས་པའི་རྗེས་ཐོབ་ཏུ་ཆོས་ཅན་ཀུན་རྫོབ་པ་སྣང་བ་ན་བདེན་སྣང་འབྱུང་
བས་དེའི་གནས་སྐབས་ཀྱི་མྱང་འདས་དེ་ལྷག་བཅས་མྱང་འདས་སུ་བཞེད་ལ། མངོན་དུ་བྱེད་
པའི་ཚེ་དང་པོར་ལྷག་མེད་མྱང་འདས་མངོན་དུ་བྱས་ནས། དེ་རྗེས་ལྷག་བཅས་མྱང་འདས་ཀྱང་
མངོན་དུ་བྱེད་པར་ཡང་བཞེད་དོ། །གཉིས་པ་རང་རྒྱུད་པ་ནི། ཉན་ཐོས་སྒོམ་ལམ་ཐ་མ་ལ་
གནས་པའི་གང་ཟག་གི་ཕུང་པོ་དེ། སྔ་མའི་ལས་ཉོན་གྱིས་འཕངས་པའི་སྡུག་བསྔལ་གྱི་ཕུང་པོ་
ཡིན་ཅིང༌། ཕུང་པོ་དེ་དང་བཅས་པའི་ངང་ནས་མྱང་འདས་མངོན་དུ་བྱེད་པས་དེ་ལྟར་མྱང་
འདས་མངོན་དུ་བྱས་མ་ཐག་པའི་ཉན་ཐོས་དགྲ་བཅོམ་པའི་རྒྱུད་ཀྱི་མྱང་འདས་དེ། སྔ་མའི་ལས་
ཉོན་གྱིས་འཕངས་པའི་སྡུག་བསྔལ་གྱི་ཕུང་པོ་དེ་དང་བཅས་པ་ཡིན་པས་ལྷག་བཅས་མྱང་འདས་
དང། དེ་འདྲའི་ཉན་ཐོས་དགྲ་བཅོམ་པ་སྐུ་ཚེའི་འདུ་བྱེད་བཏང་སྟེ། ཡིད་ཀྱི་རང་བཞིན་ཅན་གྱི་
ལུས་བླངས་པའི་ཉན་ཐོས་དགྲ་བཅོམ་པའི་རྒྱུད་ཀྱི་ཉོན་སྒྲིབ་སྤངས་པའི་བྲལ་བ་དེ་ལྷག་མེད་མྱང་
འདས་སུ་བཞེད་ལ། མངོན་དུ་བྱེད་པའི་ཚེ་དང་པོར་ལྷག་བཅས་མྱང་འདས་མངོན་དུ་བྱས་
ནས༑ དེ་རྗེས་ལྷག་མེད་མྱང་འདས་མངོན་དུ་བྱེད་པར་བཞེད་དོ། །དབྱེ་བ་ནི། སྤྱིར་མྱང་འདས་

ཀྱི་སྒྲས་བསྟན་པ་ལ། རང་བཞིན་གྱི་མྱང་འདས། ལྷག་བཅས། ལྷག་མེད། མི་གནས་པའི་
མྱང་འདས་དང་བཞིར་ཡོད་པ་ལས། དང་པོ་དང༌། སྟོང་ཉིད་དོན་གཅིག་ཅིང་། དེ་ཡིན་
ན༑ མྱང་འདས་མ་ཡིན་དགོས། བར་པ་གཉིས་དང་། ཐེག་དམན་གྱི་མྱང་འདས་དོན་གཅིག་
ཅིང༑ ཕྱི་མ་དང་ཐེག་ཆེན་གྱི་མྱང་འདས་དོན་གཅིག་གོ །ཁོ་ན་རེ། ལྷག་བཅས་ལྷག་མེད་
གཉིས་ཐེག་དམན་ཁོ་ནའི་དབང་དུ་བྱས་ན། སྐུ་གསུམ་ལ་འཇུག་པའི་སྒོར། ཕུང་པོར་བཅས་
པའི་མྱང་ངན་འདས། །ཐུབ་སྐུ་གཉིས་ལ་བརྗོད་པ་ཡིན། །ཕུང་པོ་ཀུན་དང་བྲལ་བའི་
ཕྱིར༑ ༑ཆོས་ཀྱི་སྐུ་ལ་ཕུང་པོ་མེད། །ཅེས་གསུངས་པས། སངས་རྒྱས་ལ་ཡང༌། ལྷག་བཅས་
ལྷག་མེད་ཀྱི་ཁྱད་པར་བཞག་དགོས་པ་མིན་ནམ་ཞེ་ན། མ་ཡིན་ཏེ། ལུང་དེས་ནི། སངས་རྒྱས་
ཉིད་ལ་མྱང་འདས་ཞེས་པའི་སྒྲ་བཤད་དུ་རུང་བས། གཟུགས་སྐུ་གཉིས་པོ་དེ་གཟུགས་ཕུང་དང་
ལྡན་པས་ཕུང་པོ་དང་བཅས་པའི་མྱ་ངན་ལས་འདས་པ་ཞེས་པའི་སྒྲས་བསྟན། ཆོས་སྐུ་དེ་དང་
མི་ལྡན་པས་ཕུང་པོ་མེད་པའི་མྱ་ངན་ལས་འདས་པ་ཞེས་པའི་སྒྲ་བཤད་པ་ཙམ་ཡིན་པའི་
ཕྱིར༑ གཞུང་འདིའི་ངག་དོན་ནི། གཞི་ཤེས་ཀྱིས་རང་སྲས་ཉན་རང་འཕགས་པའི་བཞེད་དོན་
སྒྲུབ་པར་བྱེད་དེ། །རང་སྲས་ཉན་རང་འཕགས་པ་ཉེར་ཞིར་འཁྲིད་པར་བྱེད་པའི་ཕྱིར། བྱང་
སེམས་འཕགས་པའི་བཞེད་དོན་ནི། འཇིག་རྟེན་རིགས་ཅན་གསུམ་གྱི་དོན་སྒྲུབ་པ་ཡིན་ལ དེ་
ཡང་གང་ཟག་གི་བདག་མེད་རྟོགས་པའི་ལམ་ཤེས་ཀྱིས་གདུལ་བྱ་ཉན་ཐོས་ཀྱི་རིགས་ཅན་ལ་
གང་ཟག་གི་བདག་མེད་བསྟན་པའི་སྒོ་ནས་གདུལ་བྱ་དེ་ཉན་ཐོས་ཀྱི་བྱང་ཆུབ་ཏུ་བགྲོད་བར་བྱེད་
པའི་བདག་རྐྱེན་དང༌། གཟུང་འཛིན་རྫས་གཞན་གྱིས་སྟོང་པར་རྟོགས་པའི་ལམ་ཤེས་ཀྱིས་
གདུལ་བྱ་རང་རྒྱལ་གྱི་རིགས་ཅན་ལ་གཟུང་འཛིན་གཉིས་སྟོང་བསྟན་པའི་སྒོ་ནས་གདུལ་བྱ་དེ་
རང་རྒྱལ་གྱི་བྱང་ཆུབ་ཏུ་བགྲོད་བར་བྱེད་པའི་བདག་རྐྱེན་དང་། ལམ་ཤེས་དེ་གཉིས་དང་བདེན་
སྟོང་རྟོགས་པའི་ལམ་ཤེས་ཀྱིས་གདུལ་བྱ་ཐེག་ཆེན་གྱི་རིགས་ཅན་ལ་བདག་མེད་པ་གསུམ་

བསྟན་པའི་སྒོ་ནས་གདུལ་བྱ་དེ་སངས་རྒྱས་ཀྱི་སར་བགྲོད་པའི་བདག་རྐྱེན་བྱེད་པས། ལམ་
ཤེས་དེ་གསུམ་རང་སྲས་བྱང་སེམས་འཕགས་པའི་ཡུམ་ཡིན་ནོ། འགྲོ་ལ་ཕན་པར་བྱེད་
རྣམས༑ ༑ཞེས་སོགས་རྐང་པ་གཉིས་པའི་ཚིག་དོན་འཆད་པ་ལ། བྱང་ཆུབ་སེམས་དཔའ་
འཁོར་བ་ཇི་སྲིད་བར། ཞེས་སོགས་གསུངས། སངས་རྒྱས་འཕགས་པའི་བཞེད་དོན་
ནི༑ གདུལ་བྱ་རྣམས་ལ་རང་རང་གི་བློ་དང་འཚམས་པའི་སྒོ་ནས་ཆོས་འཁོར་རྫོགས་པར་སྐོར་
བར་བྱེད་པ་ཡིན་ལ། རྣམ་མཁྱེན་དེས་གདུལ་བྱའི་ཁམས་དང་བསམ་པ་དང་། བག་ལ་ཉལ་
མངོན་སུམ་དུརྟོགས་པའི་སྒོ་ནས་རིགས་ཅན་གསུམ་ལ་རང་རང་གི་བློ་དང་འཚམས་པའི་ཆོས་
འཁོར་བསྐོར་ཏེ། རང་སྲས་སངས་རྒྱས་འཕགས་པའི་བཞེད་དོན་སྒྲུབ་པར་བྱེད་པས་རང་སྲས་
སངས་རྒྱས་འཕགས་པའི་ཡུམ་ཡིན་ནོ། །གང་དང་ཡང་དག་ལྡན་པའི་ཞེས་སོགས་རྐང་པ་
གསུམ་པའི་ཚིག་དོན་ནི། རྣམ་པ་ཐམས་ཅད་སྐྱེ་བ་མེད་པ་ཐུགས་སུ་ཆུད་པ། ཞེས་སོགས་ཀྱིས་
བསྟན༑
༈ སྐབས་འདིར་ཆོས་འཁོར་གྱི་མཐའ་དཔྱད་པ་ལ། ཉན་ཐོས་སྡེ་པའི་
ལུགས་དང༌། ཐེག་པ་ཆེན་པོའི་ལུགས་གཉིས། དང་པོ་ནི། མངོན་པ་མཛོད་ལས། སྟོན་པའི་
དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་པ་ཆོས་འཁོར་གྱི་ངོ་བོ་
དབྱེ་བ་དང་བཅས་པ་སྟོན་པའི་དབང་དུ་བྱས་ནས་གསུངས་པ་ཡིན་པས། སྟོན་པའི་གསུང་རབ་
མཐའ་དག་ཆོས་འཁོར་ཡིན་ལ། དེ་ལ་ཡང་། ལུང་གི་ཆོས་འཁོར་དང་། རྟོགས་པའི་དེ་
གཉིས་སུ་ཡོད་པ་ལས། དང་པོ་ལ། དངོས་དང༌། ཞར་ལ་ཆོས་ཕུང་གི་ཚད་བསྟན་པ་
གཉིས༑ དང་པོ་ནི། ཉན་ཐོས་སྡེ་པ་ཁ་ཅིག ལུང་གི་ཆོས་འཁོར་ནི། བདེན་བཞིའི་ཆོས་འཁོར་
གཅིག་པུ་ལ་འདོད་ཅིང་། དེ་ཉིད་བཟླས་པ་གསུམ་དང༌། བྱེད་པ་བཅུ་གཉིས་ཀྱི་སྒོ་ནས་ལན་
གསུམ་དུ་སྦྱོར་བ་ལ། ཆོས་འཁོར་ལན་གསུམ་དུ་བསྐོར་ཞེས་པའི་ཐ་སྙད་བྱེད་པར་

འདོད༑ བཟླས་པ་གསུམ་ནི། ངོ་བོ་ལ་བཟླས་པ། བྱེད་པ་ལ་བཟླས་པ། བྱ་བའི་འབྲས་བུ་ལ་
བཟླས་པ་གསུམ་ཡིན་པ་ལས། དང་པོ་ནི། དཔེར་ན། འདི་དག་ནི་བདེན་པ་བཞི་སྟེ། སྡུག་
བསྔལ་དང༌། ཀུན་འབྱུང་དང༌། འགོག་པ་དང༌། ལམ་མོ། །ཞེས་གསུངས་པ་ལྟ་བུ་
ཡིན༑ བྱེད་པ་ལ་བཟླས་པ་ནི། སྡུག་བསྔལ་ཤེས་པར་བྱ། ཀུན་འབྱུང་སྤང་བར་བྱ། ལམ་
བསྒོམ་པར་བྱ། འགོག་པ་མངོན་དུ་བྱ། ཞེས་གསུངས་པ་ལྟ་བུ་ཡིན། བྱེད་པ་བཅུ་གཉིས་
ནི༑ ངོ་བོ་ལ་བཟླས་པའི་ཚེ་རིག་པ་སྐྱེས། མིག་སྐྱེས། བློ་སྐྱེས། ཤེས་པ་སྐྱེས། ཞེས་
དང༑ བྱེད་པ་ལ། བཟླས་པ་དང་། བྱ་བའམ་འབྲས་བུ་ལ་བཟླས་པ་གཉིས་ཀའི་སྐབས་སུ་
ཡང༑ སྔར་བཞིན་དུ་གསུངས་པ་རྣམས་ཡིན། རིག་པ་སྐྱེས་ཞེས་པ་བཞི་ཡང༌། སྦྱོར་
ལམ༑ མཐོང་ལམ། སྒོམ་ལམ། མི་སློབ་ལམ་བཞི་སྐྱེས་པ་ལ་འདོད་དོ། །གཉིས་པ་ཆོས་
ཕུང་གི་ཚད་ནི། ཉན་ཐོས་སྡེ་པ་ཁ་ཅིག ཤཱརིའི་བུས་མཛད་པའི་ཆོས་ཀྱི་ཕུང་པོ་ཞེས་པའི་བསྟན་
བཅོས་ཀྱིས་ཆོས་ཕུང་གཅིག་གི་ཚད་ལོངས་པ་ཡིན་ལ འདི་ལ་བློ་ཀ་དྲུག་སྟོང་ཡོད། གློ་ཀ་
དྲུག་སྟོང་དེས་ཆོས་ཕུང་གི་ཚད་ལོངས་པ་ཡིན། ཞེས་འདོད་དོ། །ཁ་ཅིག ཕུང་ཕམས་སྐྱེ་
མཆེད་སོགས་དོན་གྱི་གནས་གང་ཡང་རུང་བ་རེ་རེ་ཚང་བར་སྟོན་པའི་གཏམ་གྱི་ཚོགས་གཅིག་
གིས་ཆོས་ཕུང་རེའི་ཚད་ལོངས་པར་འདོད་དེ། མཛོད་ལས། ཁ་ཅིག་བསྟན་བཅོས་ཚད་ཅེས་
ཟེར༑ ༑ཕུང་པོ་ལ་སོགས་གཏམ་རེ་ཡིན། །ཞེས་གསུངས་པའི་ཕྱིར། ཁ་ཅིག ཉོན་མོངས་ཀྱི་
སྤྱོད་པ་བརྒྱད་ཁྲི་བཞི་སྟོང་པོ་གང་རུང་རེའི་གཉེན་པོ་ཆ་ཚང་བར་སྟོན་པའི་གཏམ་གྱི་ཚོགས་རེ་
ཆོས་ཕུང་རེའི་ཚད་ཡིན། ཞེས་འདོད་དེ། དེ་ཉིད་ལས། སྤྱོད་པ་རྣམས་ཀྱི་གཉེན་པོར་
ནི༑ ༑ཆོས་ཀྱི་ཕུང་པོ་མཐུན་པར་གསུངས། །ཞེས་གསུངས་པའི་ཕྱིར། ཀུན་བཏུས་ཀྱི་འགྲེལ་
པར༑ བློ་ཀ་སྟོང་ཆོས་ཕུང་གཅིག་གི་ཚད་དུ་གསུངས། སློབ་དཔོན་ཆོས་ཀྱི་བཤེས་གཉེན་ན་
རེ༑ ཐེག་ཆེན་མཐུན་མོང་མ་ཡིན་པའི་ལུགས་ལྟར་ན། བརྒྱ་བྱིན་གྱི་གླང་པོ་ཆེ་རབ་བརྟན་གྱིས་

ཇི་ཙམ་ཐེག་པའི་སྣག་ཚས་ཆོས་ཕུང་གཅིག་གི་ཚད་ལས་འདྲི་མི་ནུས་པར་གསུངས་པའི་ཆོས་
ཕུང་གཅིག་གི་ཚད་ཡི་གེར་བྲིས་ནས་གླེགས་བམ་གྱི་གྲངས་ཀྱིས་བཟུང་མི་ནུས་སོ། །འོ་
ན༑ ལུང་གི་ཆོས་ཡི་གེར་བཀོད་དེ་གླེགས་བམ་བྱས་ན་འཇིག་རྟེན་གྱི་ཁམས་འདིར་ཤོང་བར་མི་
འགྱུར་བས། ཞིང་འདིར་གླེགས་བམ་ཉུང་ཤས་ལས་མི་སྣང་བ་ཅི་ཡིན་སྙམ་ན། གསུང་རབ་
གླེགས་བམ་དུ་བྱས་པ་དུ་མ་ཞིག་ཀླའི་ཡུལ་དང་འཇིག་རྟེན་གྱི་ཁམས་གཞན་ན་ཡོད་པར་ཡང་
བཤད་དེ། སློབ་སྤྲིངས་ལས། བསྟན་པ་རིན་ཆེན་མཆོག་ལྟར་བཟང་ལ་འཕན་མེད་པ། །རྣམ་
པར་དག་ཚུལ་གང་ཡིན་ཀླ་མགོའི་གདེངས་ཀ་ཅན། །ཆེན་པོ་རྣམས་ཀྱི་གཙུག་གི་རྒྱན་བཞིན་
གུས་མནོས་ནས། །ས་ཡི་སྟེང་ན་གནས་པའི་རབ་རིབ་སེལ་བར་མཛད། །ཅེས་གསུངས་པའི་
ཕྱིར༑ ཞེས་བཞེད་དོ།།
༈ གཉིས་པ་རྟོགས་པའི་ཆོས་འཁོར་ལ། ཉན་ཐོས་སྡེ་བ་ཁ་ཅིག མཐོང་
ལམ་གཅིག་པུ་དེར་འདོད་དེ། ཀུན་ཤེས་ཀོའུ་དྱིནྱའི་རྒྱུད་ལ་མཐོང་ལམ་སྐྱེས་པ་ན། ལྷ་རྣམས་
ཀྱིས་ཨ་ལ་ལ་ཆོས་ཀྱི་འཁོར་ལོ་བསྐོར་རོ་ཞེས་པའི་སྒྲ་བསྒྲགས་པར་གསུངས་པའི་ཕྱིར་
དང༑ དེ་འཁོར་ལོས་བསྒྱུར་རྒྱལ་གྱི་འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར། ཕྱི་མ་
གྲུབ་སྟེ། འཁོར་ལོ་རིན་པོ་ཆེ་དེ་མྱུར་དུ་འགྲོ་བ་དང༌། ཡུལ་སྔ་མ་རྣམས་འདོར་ཞིང་ཕྱི་མ་
རྣམས་ལ་འཇུག་པ་དང་། རྒྱལ་ཕྲན་མ་རྒྱལ་བ་ལས་རྒྱལ་བ་དང་། རྒྱལ་བ་རྣམས་རྣལ་དུ་
འགོད་པ་དང༌། མཐོ་བ་ལ་འཕར། དམའ་བ་ལ་འབབ་པ་བཞིན་དུ། མཐོང་ལམ་དེ་དག་ཀྱང་
ཡུལ་ལ་མྱུར་དུ་འཇུག་པ་དང༌། བར་ཆད་མེད་ལམ་གྱིས་སྤང་བྱ་སྤོང་བ་དང༌། རྣམ་གྲོལ་ལམ་
གྱིས་བྲལ་ཐོབ་འཛིན་པ་དང༌། ཆོས་བཟོད་དང་ཆོས་ཤེས་ཀྱིས་ཁམས་འོག་མའི་བདེན་པ་ལ་
དམིགས་ནས་དམའ་བ་ལ་འབབ་པ་དང༌། རྗེས་བཟོད་དང་རྗེས་ཤེས་ཀྱིས་ཁམས་གོང་མའི་
བདེན་པ་ལ་དམིགས་ནས་མཐོ་བ་ལ་འཕར་བ་ལྟ་བུ་ཡིན་པའི་ཕྱིར། ཟེར། ཡང་བྱེ་བྲག་ཏུ་སྨྲ་

བའི་བཙུན་པ་དབྱངས་སྒྲོག་ན་རེ། འཕགས་ལམ་ཡན་ལག་བརྒྱད་པོ་ཁོ་ན་ཆོས་འཁོར་ཡིན་
ཏེ༑ དེ་འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར་ཏེ། འཁོར་ལོ་རིན་པོ་ཆེ་དེ་ལ་འཛིན་
པར་བྱེད་པའི་ལྟེ་བ། གཅོད་པར་བྱེད་པའི་རྩིབས། སྡུད་པར་བྱེད་པའི་མུ་ཁྱུད་གསུམ་ཡོད་པ་
བཞིན་དུ། འཕགས་ལམ་ཡན་ལག་བརྒྱད་ཀྱི་ཡང་དག་པའི་ངག ལས་ཀྱི་མཐའ། ཡང་དག་
པའི་འཚོ་བ་གསུམ་ནི། ཚུལ་ཁྲིམས་ཀྱི་བསླབ་པའི་རང་བཞིན་ཡིན་པས་འཛིན་པའི་ལྟེ་བ་ལྟ་བུ་
དང༑ ཡང་དག་པའི་ལྟ་བ། རྟོག་པ། རྩོལ་བ། དྲན་པ་བཞི་ནི། ཤེས་རབ་ཀྱི་བསླབ་པའི་རང་
བཞིན་ཡིན་པས་གཅོད་པར་བྱེད་པའི་རྩིབས་ལྟ་བུ། ཡང་དག་པའི་ཏིང་འཛིན་ནི། ཏིང་ངེ་འཛིན་
གྱི་བསླབ་པའི་རང་བཞིན་ཡིན་པས་སྔད་པར་བྱེད་པའི་མུ་ཁྱུད་ལྟ་བུ་ཡིན་པའི་ཕྱིར། ཞེས་འདོད་
དེ༑ མཛོད་ལས། ཆོས་ཀྱི་འཁོར་ལོ་མཐོང་བའི་ལམ། །མྱུར་བར་འགྲོ་སོགས་རྩིབས་སོགས་
ཕྱིར༑ ༑ཞེས་གསུངས་པའི་ཕྱིར།
༈ གཉིས་པ་ཐེག་ཆེན་པའི་ལུགས་ལ། ངོ་བོ། སྒྲ་དོན། དབྱེ་བ་
གསུམ༑ དང་པོ་ནི། སྙིང་པོའི་རྒྱན་དུ། དེ་ལ་བཅོམ་ལྡན་འདས་ཀྱིས་གདུལ་བྱའི་རྒྱུད་ཀྱི་མི་
མཐུན་པའི་ཕྱོགས་བཅད་པའི་ཆེད་དུ་གསུངས་པའི་ལུང་དང་མངོན་པར་རྟོགས་པའི་ཆོས་ཇི་སྙེད་
པ་དེ་ཐམས་ཅད་ཆོས་ཀྱི་འཁོར་ལོ་ཡིན་ལ། ཞེས་གསུངས་པས། སངས་རྒྱས་ཀྱི་བསྟན་པས་
བསྡུས་པའི་དམ་ཆོས་སུ་དམིགས་པ། ཆོས་འཁོར་གྱི་མཚན་ཉིད། གཉིས་པ་ནི། ཅིའི་
ཕྱིར༑ ལུང་རྟོགས་ཀྱི་བསྟན་པ་འདི་དག་ལ་ཆོས་ཀྱི་འཁོར་ལོ་ཞེས་བརྗོད་ཅེ་ན། རྒྱལ་པོའི་འཁོ་
ལོ་རིན་པོ་ཆེ་དང་ཆོས་མཚུངས་པས་ན་དེ་སྐད་ཅེས་བྱ་སྟེ། འཁོར་ལོ་རིན་པོ་ཆེ་དེ་ཡུལ་གཞན་
དང་གཞན་དུ་འགྲོ་བ་དང་། རང་གི་མི་མཐུན་ཕྱོགས་དགྲ་ལས་རྒྱལ་བར་བྱེད་པ་དང་། རྒྱལ་བ་
རྣལ་དུ་འགོད་པར་བྱེད་པ་དེ་བཞིན་དུ་འདི་དག་ཀྱང་གདུལ་བྱའི་རྒྱུད་ལ་འཕོ་བར་བྱེད་པ་

དང༑ མི་མཐུན་ཕྱོགས་ཉོན་མོངས་ལས་རྒྱལ་བར་བྱེད་པ་དང་། རྣམ་གྲོལ་ལམ་གྱིས་བྲལ་ཐོབ་
འཛིན་པའི་སྒོ་ནས་རྒྱལ་བ་རྣལ་དུ་འགོད་པ་སོགས་ཀྱིས་ཆོས་མཚུངས་པའི་ཕྱིར། གསུམ་པ་
དབྱེ་བ་ལ། ལུང་རྟོགས་ཀྱི་ཆོས་འཁོར་གཉིས་ལས། དང་པོ་ལ། ངོ་བོ། དབྱེ་བ། མདོ་སྡེ་
དགོངས་འགྲེལ་གྱི་རྗེས་སུ་འབྲངས་ནས་འཁོར་ལོ་གསུམ་གྱི་ཐ་སྙད་བཤད་པ། གཟུངས་ཀྱི་
དབང་ཕྱུག་རྒྱལ་པོས་ཞུས་པའི་མདོའི་རྗེས་སུ་འབྲངས་ནས་གདུལ་བྱ་བཀྲི་བའི་རིམ་པ་བཤད་
པའོ༑ ༑དང་པོ་ནི། སངས་རྒྱས་ཀྱི་ལུང་གི་བསྟན་པས་བསྡུས་པའི་དམ་ཆོས་སུ་དམིགས་
པའོ༑ ༑གཉིས་པ་ནི། དེ་ལ་རྒྱས་པར་དབྱེ་ན། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་ཡོད། རྗོད་
བྱེད་ཀྱི་སྒོ་ནས་དབྱེ་ན། གསུང་རབ་ཡན་ལག་བཅུ་གཉིས་སུ་ཡོད། གསུང་རབ་ཡན་ལག་བཅུ་
གཉིས་ནི། །མདོ་སྡེ་དབྱངས་སྐན་ལུང་བསྟན་དང༌། །ཚིགས་བཅད་ཆེད་བརྗོད་གླེང་གཞི་
དང༑ ༑རྟོགས་བརྗོད་དེ་ལྟ་བུ་བྱུང་དང་། །སྐྱེས་རབཤིན་དུ་རྒྱས་པ་དང་། །རྨད་བྱུང་གཏན་ལ་
དབབ་པའི་སྡེ། །གསུང་རབ་ཡན་ལག་བཅུ་གཉིས་སོ། །ཞེས་བསྡོམས་སུ་བྱས་པ་ལྟར་
རོ༑ ༑།བཅུ་གཉིས་པོ་དེ་སྡེ་སྣོད་གསུམ་དུ་འདུས་ཏེ། མདོ་སྡེའི་སྡེ། དབྱངས་ཀྱིས་བསྐད་པའི་
སྡེ༑ ལུང་དུ་བསྟན་པའི་སྡེ། ཚིགས་སུ་བཅད་པའི་སྡེ། ཆེད་དུ་བརྗོད་པའི་སྡེ་ལྔ་ནི་མདོ་སྡེའི་སྡེ་
སྣོད་དུ་འདུ་ཞིང་། གཙོ་བོ་གླེང་གཞིའི་སྡེ། འཁོར་རྟོགས་པ་བརྗོད་པ། དེ་ལྟ་བུ་བྱུང་བ། སྐྱེས་
པ་རབས་ཀྱི་སྡེ་བཞི་ནི། འདུལ་བའི་སྡེ་སྣོད་དུ་གཏོགས། རྨད་དུ་བྱུང་བའི་སྡེ་དང་། ཤིན་ཏུ་
རྒྱས་པའི་སྡེ་གཉིས་བྱུང་སེམས་ཀྱི་མདོ་སྡེའི་སྡེ་སྣོད་དུ་གཏོགས། གཏན་ལ་དབབ་པར་བསྟན་
པའི་སྡེ་མངོན་པའི་སྡེ་སྣོད་དུ་གཏོགས་པའི་ཕྱིར་ཏེ། ཀུན་བཏུས་ལས། མདོ་སྡེའི་སྡེ་ལ་སོགས་
པ་འདི་དག་སྡེ་སྣོད་གསུམ་དུ་འགྱུར་ཏེ། མདོ་སྡེའི་སྡེ་དང༌། དབྱངས་ཀྱིས་བསྙད་པའི་སྡེ་
དང༑ ལུང་དུ་བསྟན་པའི་སྡེ་དང༌། ཚིགས་སུ་བཅད་པའི་སྡེ་དང་། ཆེད་དུ་བརྗོད་པའི་སྡེ་གང་
ཡིན་པ་འདི་ནི་ཉན་ཐོས་ཀྱི་མདོ་སྡེའི་སྡེ་སྣོད་ངོ། །གླེང་གཞིའི་སྡེ་དང༌། རྟོགས་པ་བརྗོད་པའི་སྡེ་

དང༑ དེ་ལྟ་བུ་བྱུང་བའི་སྡེ་དང་། སྐྱེས་པ་རབས་ཀྱི་སྡེ་འཁོར་དང་བཅས་པ་འདི་ནི། འདུལ་
བའི་སྡེ་སྣོད་དོ། །ཤིན་ཏུ་རྒྱས་པའི་སྡེ་དང༌། རྨད་དུ་བྱུང་བའི་ཆོས་ཀྱི་སྡེ་གང་ཡིན་པ་དེ་ནི་བྱང་
ཆུབ་སེམས་དཔའི་སྡེ་སྣོད་དོ། གཏན་ལ་དབབ་པར་བསྟན་པའི་སྡེ་ནི། གཉིས་ཀའི་ཡང་ཆོས་
མངོན་པའི་སྡེ་སྣོད་དོ། །ཞེས་གསུངས་པའི་ཕྱིར། འདུལ་བའི་སྡེ་སྣོད་དུ་བཤད་པའི་གླེང་
གཞིའི་སྡེ་ལ་སོགས་པ་བཞི་པོ་དེ་གླེང་གཞིའི་སྡེ་ཞེས་གཅིག་ཏུ་བྱེད་པའི་ཚེ་ན་གསུང་རབ་ཡན་
ལག་དགུར་ཡང་བཤད་དོ། །བཅུ་གཉིས་པོ་དེའི་ངོ་བོ་ནི། ཀུན་བཏུས་སུ། མདོ་སྡེའི་སྡེ་གང་ཞེ་
ན༑ གང་སྨོས་པའི་ཚུལ་གྱིས་རྐྱང་བར་གསུངས་པ་སྟེ། ཞེས་དང་། དབྱངས་ཀྱིས་བསྙད་པའི་
སྡེ་གང་ཞེ་ན། མདོ་སྡེ་དེ་ཉིད་དུ་དབུས་དང་ཐ་མར་ཚིགས་སུ་བཅད་དེ་དབྱངས་ཀྱིས་བསྙད་
པའོ༑ ༑ཞེས་པ་དང་། ལུང་དུ་བསྟན་པའི་སྡེ་གང་ཞེ་ན། གང་ལས་ཉན་ཐོས་འདས་ཏེ་ཤི་བའི་
དུས་བྱས་པ་དང་། འབྱུང་བ་ལུང་སྟོན་པའོ། །ཞེས་དང༌། ཚིགས་སུ་བཅད་པའི་སྡེ་གང་ཞེ་
ན༑ ཚིགས་སུ་སྦྱར་ནས་གསུངས་པ་སྟེ། ཞེས་དང༌། །ཆེད་དུ་བརྗོད་པའི་སྡེ་གང་ཞེ་ན། གང་
ཡི་རངས་ནས་བརྗོད་པའོ། །གླེང་གཞིའི་སྡེ་གང་ཞེ་ན། གང་གི་ཆེད་དུ་གསུངས་པ་
དང་༑ འབྱུང་བ་དང་བཅས་པའི་བསླབ་པ་བཅས་པ་གསུངས་པའོ། །རྟོགས་པ་བརྗོད་པའི་སྡེ་
གང་ཞེ་ན། དཔེ་དང་བཅས་པ་གསུངས་པའོ། །དེ་ལྟ་བུ་བྱུང་བའི་སྡེ་གང་ཞེ་ན། གང་སྔོན་གྱི་
སྦྱོར་བ་དང་ལྡན་པའོ། །སྐྱེས་པའི་རབས་ཀྱི་སྡེ་གང་ཞེ་ན། གང་བྱང་ཆུབ་སེམས་དཔའི་སྤྱོད་པ་
དང་ལྡན་པའོ། །ཤིན་ཏུ་རྒྱས་པའི་སྡེ་གང་ཞེ་ན། གང་བྱང་ཆུབ་སེམས་དཔའི་སྡེ་སྣོད་དང་ལྡན་
པའོ༑ ཞེས་དང་། གཏན་ལ་དབབ་པར་བསྟན་པའི་སྡེ་གང་ཞེ་ན། གང་དུ་ཆོས་ཀྱི་མཚན་ཉིད་
ཕྱིན་ཅི་མ་ལོག་པར་བསྟན་པའོ། །ཞེས་སོགས་གསུངས་པ་ལྟར་ཏེ་གོ་སླའོ། །ཡང་ལུང་གི་
ཆོས་འཁོར་དེ་ལ་བརྗོད་བྱའི་སྒོ་ནས་དབྱེ་ན། སྡེ་སྣོད་གསུམ་དུ་ཡོད་ལ། དེ་ལ་དེ་གསུམ་དུ་
འཇོག་པའི་རྒྱུ་མཚན་ཡོད་དེ། །སྤང་བྱ་ལ་ལྟོས་ནས་གསུངས། བརྗོད་བྱ་བསླབ་པ་ལ་ལྟོས་ནས་

གསུངས༑ ཆོས་དང་དོན་ལ་ལྟོས་ནས་གསུངས་པ་གསུམ་དུ་བཞག་པའི་ཕྱིར། དང་པོ་ནི། ཉེ་
བའི་ཉོན་མོངས་པའི་ཐི་ཚོམ་གྱི་གཉེན་པོར་མདོ་སྡེའི་སྡེ་སྣོད། མཐའ་གཉིས་སུ་ལྷུང་བའི་གཉེན་
པོར་འདུལ་བའི་སྡེ་སྣོད། ལྟ་བ་མཆོག་ཏུ་འཛིན་པའི་གཉེན་པོར་མངོན་པའི་སྡེ་སྣོད་གསུངས་པ་
ལྟ་བུ༑ གཉིས་པ་ནི། གཙོ་བོར་ལྷག་པ་ཚུལ་ཁྲིམས་ཀྱི་བསླབ་པ་སྟོན་པ་འདུལ་བ་། ལྷག་པ་
སེམས་ཀྱི་བསླབ་པ་སྟོན་པ་མདོ་སྡེ། ལྷག་པ་ཤེས་རབ་ཀྱི་བསླབ་པ་སྟོན་པ་ལ་མངོན་པའི་སྡེ་
སྣོད་གསུངས་པ་ལྟ་བུ། གསུམ་པ་ནི། ཆོས་དང་དོན་བརྗོད་པའི་ཕྱིར་མདོ་སྡེའི་སྡེ་སྣོད། དེ་
མངོན་དུ་བྱ་བའི་ཕྱིར་དུ་འདུལ་བའི་སྡེ་སྣོད། དེ་འབེལ་གཏམ་གྱི་སྒོ་ནས་གཏན་ལ་ཕབ་སྟེ་
རྫོགས་པར་ལོངས་སྤྱོད་པའི་ཕྱིར་དུ་མངོན་པའི་སྡེ་སྣོད་གསུངས་པ་ལྟ་བུ། ཆོས་དང་དོན་ཞེས་
པའི་ཆོས་ནི་ཕུང་ཁམས་སྐྱེ་མཆེད་ལྟ་བུ། དོན་དེའི་རྣམ་པའི་རབ་དབྱེ་ལ་འདོད་པ་ཡིན་ནོ། །དེ་
དག་ཀྱང་མདོ་སྡེ་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང༌། །བསྡུས་པའི་ཕྱིར་
ན་རྒྱུ་ནི་དགུར་འདོད་དོ། །ཞེས་སྤང་བྱ་ལ་ལྟོས་པ། བསླབ་པ་ལ་ལྟོས་པ། ཤེས་བྱ་ལ་ལྟོས་པ་
གསུམ་སྟེ་རྒྱུ་མཚན་དགུའི་སྒོ་ནས་བསྟན་ཏོ། །དེ་བཞིན་དུ་ཀུན་བཏུས་ལས་ཀྱང་། ཅིའི་
ཕྱིར༑ དེ་བཞིན་གཤེགས་པ་རྣམས་ཀྱིས་སྡེ་སྣོད་གསུམ་རྣམ་པར་བཞག་ཅེ་ན། ཉེ་བའི་ཉོན་
མོངས་པ་ཐེ་ཚོམ་གྱི་གཉེན་པོའི་ཕྱིར། མདོ་སྡེའི་སྡེ་སྣོད་རྣམ་པར་བཞག་གོ །ཉེ་བའི་ཉོན་
མོངས་པ་མཐའ་གཉིས་དང་ལྡན་པའི་གཉེན་པོའི་ཕྱིར་འདུལ་བའི་སྡེ་སྣོད་རྣམ་པར་བཞག་
གོ ༑རང་གི་ལྟ་བ་མཆོག་ཏུ་འཛིན་པའི་ཉེ་བའི་ཉོན་མོངས་པའི་གཉེན་པོའི་ཕྱིར་ཆོས་མངོན་པའི་
སྡེ་སྣོད་རྣམ་པར་བཞག་གོ །ཡང་བསླབ་པ་གསུམ་བརྗོད་པའི་ཕྱིར་མདོ་སྡེའི་སྡེ་སྣོད་རྣམ་པར་
བཞག་གོ །ལྷག་པའི་ཚུལ་ཁྲིམས་ཀྱི་བསླབ་པ་དང་ལྷག་པའི་སེམས་ཀྱི་བསླབ་པ་བསྒྲུབ་པའི་
ཕྱིར་འདུལ་བའི་སྡེ་སྣོད་རྣམ་པར་བཞག་གོ །ལྷག་པའི་ཤེས་རབ་ཀྱི་བསླབ་པ་མངོན་པར་བསྒྲབ་
པའི་ཕྱིར་ཆོས་མངོན་པའི་སྡེ་སྣོད་རྣམ་པར་བཞག་གོ །ཡང་ཆོས་དང་དོན་བརྗོད་པའི་ཕྱིར་མདོ་

སྡེའི་སྡེ་སྣོད་རྣམ་པར་བཞག་གོ །ཆོས་དང་དོན་མངོན་དུ་བྱ་བའི་གཞིའི་གནས་ཀྱི་ཕྱིར་འདུལ་
བའི་སྡེ་སྣོད་རྣམ་པར་བཞག་གོ །འབེལ་བའི་གཏམ་གྱིས་གཏན་ལ་འབེབས་པའི་ཆོས་ལ་
རྫོགས་པར་ལོངས་སྤྱོད་པས་བདེ་བ་ལ་གནས་པར་བྱ་བའི་ཕྱིར་ཆོས་མངོན་པའི་སྡེ་སྣོད་རྣམ་པར་
བཞག་གོ །ཞེས་གསུངས་སོ།།
༈ གཉིས་པ་མདོ་སྡེ་དགོངས་འགྲེལ་གྱི་རྗེས་སུ་འབྲངས་ཏེ་འཁོར་ལོ་
གསུམ་གྱི་ཐ་སྙད་བཤད་པ་ལ། བཤད་བྱའི་མདོ་བཀོད་པ། མདོའི་དོན་བཤད་པ་གཉིས། དང་
པོ་ནི། དགོངས་འགྲེལ་ལས། བཅོམ་ལྡན་འདས་ཀྱི་དང་པོར་ཡུལ་ཝ་ར་ཎ་སིར་དྲང་སྲོང་སྨྲབ་
རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་
བདེན་པ་བཞིའི་རྣམ་པ་བསྟན་པས་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་ལྷར་གྱུར་
པའམ་མིར་གྱུར་པ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་གཅིག་རབ་ཏུ་བསྐོར་
ཏེ༑ བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་ཡང་། བླ་ན་མཆིས་
པ༑ སྐབས་མཆིས་པ། དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས། བཅོམ་ལྡན་
འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་
དང༑ འགག་པ་མ་མཆིས་པ་དང་། བཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་
ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་
སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་
བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་
མཆིས་པ། དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ཀྱི། བཅོམ་ལྡན་འདས་ཀྱིས་
ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང་། འགག་པ་
མ་མཆིས་པ་དང་། བཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་

ཉིད་ལས་བརྩམས་ནས། ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་
རྣམ་པར་ཕྱེ་བ་དང་ལྡན་པ། ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར
ཏེ༑ བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་
མཆིས་པ་ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ། །ཞེས་
གསུངས༑ བཅོམ་ལྡན་འདས་ཀྱིས་དང་པོར་ཡུལ་ཝ་ར་ཎ་སིར་ཞེས་སོགས་ཀྱིས་གང་དུ་བསྐོར་
བའི་གནས་དེ་བསྟན། ཉན་ཐོས་ཀྱི་ཞེས་སོགས་ཀྱིས་ཆེད་དུ་བྱ་བའི་གདུལ་བྱ་བསྟན། འཕགས་
པའི་བདེན་པ་ཞེས་པ་ནས། བསྐོར་ཏེ་ཞེས་པའི་བར་གྱིས་བརྗོད་བྱ་གང་ལས་བརྩམས་ནས་
བསྐོར་བའི་ཆོས་འཁོར་གྱི་ངོ་བོ་དེ་བསྟན། བླ་ན་ཞེས་སོགས་ཀྱི་དོན་ནི། ཆོས་འཁོར་འདིའི་
གོང་ན་ངེས་དོན་གྱི་མདོ་གཞན་ཡོད་པས་ན་བླ་ན་མཆིས་པ། འདིས་ཇི་ལྟར་བསྟན་པ་ལྟར་ཁས་
བླངས་པ་ལ་རྒོལ་བ་གཞན་གྱིས་ཀླན་ཀའི་སྐབས་ཡོད་པས་ན་སྐབས་མཆིས་པ། གནས་
ལུགས་ཀྱི་དོན་གཞན་དུ་དྲང་དགོས་པས་ན་དྲང་བའི་དོན། གསལ་བོར་ཕྱེ་སྟེ་མ་བསྟན་པས་ན་
རྩོད་པའི་གཞིའི་གནས་སུ་གྱུར་པ་ཞེས་པ་ཡིན། མཚན་ཉིད་མེད་པའི་ཆོས་འཁོར་གསུངས་པའི་
གནས་ནི་བྱ་རྒོད་ཕུང་པོའི་རི་ལ་སོགས་པ་ཡིན་ལ། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་
ཉིད་མ་མཆིས་པ་ཉིད་ལས། ཞེས་སོགས་ཀྱིས་བརྗོད་བྱ་དེ་བསྟན། ཐེག་པ་ཆེན་པོ་ལ་ཞེས་
སོགས་ཀྱིས་ཆེད་དུ་བྱ་བའི་གདུལ་བྱ་དེ་བསྟན། སྟོང་པ་ཉིད་སྨོས་པའི་ཞེས་སོགས་ཀྱིས་ངོ་བོ་དེ་
བསྟན༑ བཅོམ་ལྡན་འདས་ཀྱིས་ཞེས་སོགས་ཀྱི་དོན་སྔར་བཞིན་ལ། བསྡུ་ན་སྒྲ་ཇི་བཞིན་པ་མ་
ཡིན་པའི་དྲང་དོན་དགོངས་པ་ཅན་གྱི་མདོ་ཡིན་ཞེས་པའོ། །འཁོར་ལོ་གསུམ་པ་བསྐོར་བའི་
གནས་ནི། གྲོང་ཁྱེར་ཡངས་པ་ཅན་ལ་སོགས་པ་ཡིན། བཅོམ་ལྡན་འདས་ཀྱིས་ཆོས་རྣམས་ཀྱི་
ངོ་བོ་ཉིད་མ་མཆིས་པ་ཞེས་སོགས་ཀྱིས་བརྗོད་བྱ་དེ་བསྟན། ཐེག་པ་ཐམས་ཅད་ལ་ཡང་དག་
པར་ཞེས་སོགས་ཀྱིས་གདུལ་བྱ་དེ་བསྟན། ལེགས་པར་རྣམ་པར་ཕྱེ་བ་དང་ལྡན་པ་ཞེས་སོགས་

ཀྱིས་ངོ་བོ་བསྟན་ཅིང་འདི་ནི་བླ་ན་མ་མཆིས་པ་ཞེས་སོགས་ཀྱི་དོན་སྔ་མ་གཉིས་ལས་ལྡོག་སྟེ་
ཤེས་ཤིང་བསྡུ་ན་སྒྲ་ཇི་བཞིན་པའི་ངེས་དོན་གྱི་མདོ་ཡིན་ཞེས་པའོ།།
༈ གཉིས་པ་མདོའི་དོན་བཤད་པ་ལ། འཁོར་ལོ་གསུམ་གྱི་དབྱེ་གཞི་ངོས་
བཟུང་བ། དེ་ལ་གསུམ་དུ་ཇི་ལྟར་འབྱེད་པའི་འཇོག་ཚུལ། ཕྱེ་བ་སོ་སོའི་འཇོག་བྱེད། གྲངས་
ངེས་ཀྱི་ཁྱད་པར་མི་འདྲ་བ་གཏན་ལ་དབབ་པའོ། །དང་པོ་ལ་མཁས་པ་སྔ་མ་གཞན་གྱི་བཞེད་པ་
བཀོད་པ། རང་ལུགས་རྗེ་ཡབ་སྲས་ཀྱི་ཐུན་མོང་མ་ཡིན་པའི་བཞེད་ཚུལ་བསྟན་པ་གཉིས་
ལས༑ དང་པོ་ནི། བོད་མཁས་པ་སྔ་མ་ཕལ་ཆེ་བ་རྣམས་དང་ཁྱད་པར་ཕྱིས་ཀྱི་ཀུན་མཁྱེན་ཆེན་
པོར་གྲགས་པ་དོལ་བུ་ཤེས་རབ་རྒྱལ་མཚན་ན་རེ། རྒྱལ་བའི་བཀའ་ཐམས་ཅད་དགོངས་
འགྲེལ་ལས་གསུངས་པའི་འཁོར་ལོ་རིམ་པ་གསུམ་དུ་འདུ་བ་ཡིན་ཏེ། བཅོམ་ལྡན་འདས་ཀྱི་སྐུ་
ཚེའི་སྟོད་ལ་གནས་ཝ་ར་ཎ་སིར་གསུངས་པའི་མདོ་ཐམས་ཅད་འཁོར་ལོ་དང་པོ། །སྐུ་ཚེའི་བར་
ལ་བྱ་རྒོད་ཕུང་པོའི་རི་ལ་སོགས་པར་གསུངས་པའི་མདོ་ཐམས་ཅད་འཁོར་ལོ་བར་པ། སྐུའི་
སྨད་ལ་གནས་ཡངས་པ་ཅན་ལ་སོགས་པ་མ་ངེས་པར་གསུངས་པའི་མདོ་ཐམས་ཅད་འཁོར་ལོ་
ཐ་མར་འཇོག་ལ། དྲང་ངེས་ཀྱང་དགོངས་འགྲེལ་ནས་ཇི་ལྟར་གསུངས་པ་བཞིན་འཇོག དེ་
བཞིན་དུ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོར་ཁམས་ཀྱི་དྲི་མ་སྦྱོང་ཚུལ་གསུམ་
གསུངས་པ་ཡང་འཁོར་ལོ་གསུམ་དང་དྲང་ངེས་ཇི་ལྟ་བ་བཞིན་དུ་སྦྱོར་བར་བྱེད་དོ། །ཞེས་
དང༑ བུ་སྟོན་ཐམས་ཅད་མཁྱེན་པས་བཀའ་འགྱུར་རོ་ཅོག་གི་དཀར་ཆག་ཡི་གེར་བཀོད་པ་ན་
ཡང༑ བཀའ་ཐམས་ཅད་འཁོར་ལོ་གསུམ་གྱི་ནང་དུ་འདུ་བར་གསུངས་ཤིང༌། འཁོར་ལོ་དང་
པོའི་ཐོག་མར་ལུང་སྡེ་བཞི། བར་པའི་ཐོག་མར་རྒྱས་འབྲིང་བསྡུས་གསུམ། འཁོར་ལོ་ཐ་མའི་
ཐོག་མར་ཕལ་ཆེན་དང་། དཀོན་མཆོག་བརྩེགས་པའི་མདོ་ལ་སོགས་པ་གསུངས་པར་བཞེད་
ཅིང༑ དྲང་ངེས་ཀྱི་ཁྱད་པར་དགོངས་འགྲེལ་ནས་བྱུང་བ་བཞིན་བཞེད་དོ། །དེས་ན་འཁོར་ལོ་

གསུམ་གྱི་ཁྱད་པར་སྐུ་ཚེའི་སྟོད་སྨད་བར་གསུམ་གྱི་སྒོ་ནས་འབྱེད་པ་ནི་བཞག་དཀའ་སྟེ། སྟོན་
པའི་སྐུ་ཚེ་སྟོད་སྨད་བར་གསུམ་དུ་འབྱེད་ཚུལ་རགས་རྩིས་ཀྱི་དབང་དུ་བྱས་ན་མཐའ་མི་
ཆོད༑ ཞིབ་ཏུ་རྩིས་ན་ཉི་མ་གཅིག་གི་སྔ་དྲོའི་ཆ་ལྟ་བུ་ཡང་སྐད་ཅིག་སྔ་ཕྱིའི་ཆ་དུ་མ་ཡོད་པས་
སྟོན་པའི་གསུང་ཚིགས་བཅད་གཅིག་ཙམ་གྱི་ཆ་ཤས་སྔ་ཕྱི་རྣམས་ཆོས་འཁོར་སོ་སོར་བཞག་
དགོས་པ་སོགས་སུ་འགྱུར་པའི་ཕྱིར། །འདི་དག་མི་འཐད་པའི་རྒྱུ་མཚན་རྒྱས་པར་དྲང་ངེས་
རྣམ་འབྱེད་དང་སྐལ་བཟང་མིག་འབྱེད་ལ་བརྟེན་ནས་ཤེས་པར་བྱ་ཞིང་། རང་ལུགས་བཞག་པ་
ལ་བརྟེན་ནས་ཀྱང་རྟོགས་ནུས་སོ། །གཉིས་པ་རང་ལུགས་ནི། རྒྱལ་བའི་བཀའ་ཐམས་ཅད་
དགོངས་འགྲེལ་ལས་གསུངས་པའི་འཁོར་ལོ་གསུམ་གྱི་ནང་དུ་མ་འདུས་པ་ནི་རྗེ་ཡབ་སྲས་ཀྱི་
བཞེད་པ་ཐུན་མོང་མ་ཡིན་པ་ཡིན་ཏེ། དྲང་ངེས་རྣམ་འབྱེད་ཤོག་བུ་ཉེར་གཅིག་པའི་ཕྱི་ངོས་
སུ༑ དགོངས་འགྲེལ་ལས། འཁོར་ལོ་རིམ་པ་གསུམ་གསུངས་པ་ནི་འཁོར་གྱི་འདུ་ཐེབས་དང་
སྟོན་པའི་སྐུ་ཚེའི་ཚིགས་ལ་སོགས་པས་འཇོག་པ་མ་ཡིན་གྱི་བརྗོད་བྱའི་ངོས་ནས་ཡིན་ནོ། །དེ་
ཡང་བདག་མེད་པའི་དོན་གཏན་ལ་འབེབས་པའི་དབང་དུ་བྱས་ཏེ། དང་པོར་ཝ་ར་ཎ་སིར་གང་
ཟག་གི་བདག་མེད་གསུངས་ཤིང༌། ཕུང་པོ་ལ་སོགས་པའི་ཆོས་ཉུང་ཤས་གཅིག་མ་གཏོགས་
པ་བདེན་པར་གྲུབ་པ་མ་བཀག་ཅིང༌། བདེན་པར་ཡོད་པ་མང་དུ་གསུངས་པའི་སྐོར་གཅིག་
གོ ་དེ་ནས་རྣམ་དབྱེ་མ་མཛད་པར་ཕུང་སོགས་ཀྱི་ཆོས་ཐམས་ཅད་བདེན་པར་གྲུབ་པ་བཀག་
པའི་སྐོར་གཅིག་གོ །དེ་ནས་དེ་ལ་ངོ་བོ་ཉིད་དང་པོ་རང་གི་མཚན་ཉིད་ཀྱིས་མ་གྲུབ་ཅིང་གཞན་
གཉིས་རང་གི་མཚན་ཉིད་ཀྱིས་གྲུབ་པའི་ཚུལ་སོ་སོར་ཕྱེ་བའི་སྐོར་གཅིག་བྱུང་བས་དེའི་དབང་
དུ་མཛད་པ་སྟེ་སྟོན་ཚུལ་དེ་དག་ལས་གཞན་སྟོན་པའི་མདོ་སྡེ་གཞན་རྣམས་འདིའི་དྲང་ངེས་
དཔྱོད་པའི་གཞིར་འོང་དོན་མེད་དོ། །ཞེས་གསུངས་ཤིང༌། རྣམ་བཤད་སྙིང་པོའི་རྒྱན་དུ། ཆོས་
ཀྱི་འཁོར་ལོ་ཐོར་བུ་ཐོར་བུར་གསུངས་པ་རྣམས་ཀྱི་དོན་གོ་སླར་ཕྱོགས་གཅིག་ཏུ་བསྡུ་ན། ཞེས་

གསུངས་པ་ཡང་། གོང་དུ་དྲངས་མ་ཐག་པའི་སྟོན་ཚུལ་གསུམ་པོ་ཐོར་བུ་ཐོར་བུར་གསུངས་པ་
ལ་བྱ་ཡི། གསུང་རབ་མཐའ་དག་ལ་མི་བྱ་བར། དེ་ཉིད་ཀྱི་ཤོག་བུ་བཅུ་པའི་ཕྱི་ངོས་སུ། ཁ་
ཅིག་འདི་ནི་བླ་ན་མ་མཆིས་པ་ཞེས་ཉེ་ཚིག་སྨོས་པའི་མཚན་གཞིར་མདོ་སྡེ་དགོངས་པ་ངེས་
འགྲེལ་རིལ་འཛིན་པ་ཡང་མི་འཐད་དེ། ཞེས་གསུངས་པ་རྣམས་ཀྱིས་ཤེས་ནུས་ཤིང༌། སྐལ་
བཟང་མིག་འབྱེད་ཤོག་བུ་བཅུ་པའི་ཕྱི་ངོས་སུ། དགོངས་འགྲེལ་ལས་འཁོར་ལོ་རིམ་པ་གསུམ་
གསུངས་པ་ནི་འཁོར་གྱི་འདུ་ཐེབས་དང་སྟོན་པའི་སྐ་ཚེའི་ཚིགས་ལ་སོགས་པས་འཇོག་པ་མ་
ཡིན་གྱི། བརྗོད་བྱའི་ངོས་ནས་ཡིན་ལ། དེ་ཡང་བདག་མེད་པའི་དོན་གཏན་ལ་འབེབས་ང་འི་
འབེབས་ཚུལ་གྱི་དབང་དུ་བྱས་པ་སྟེ། ཤས་ཆེར་བདེན་ཡོད་མ་བཀག་པ་དང་། ཆོས་ཐམས་
ཅད་ལ་བདེན་མེད་དུ་བཤད་པ་དང་། ངོ་བོ་ཉིད་གསུམ་ལ་བདེན་པར་ཡོད་མེད་ལེགས་པར་
འབྱེད་པ་སྟེ་འཁོར་ལོ་གསུམ་གྱིས་རིམ་པ་བཞིན་དེ་ལྟར་བསྟན་པའི་དབང་དུ་བྱས་པའོ། །ཚུལ་
དེ་ལྟར་བསྟན་པའི་མདོ་ལས་གཞན་པའི་ལྔ་སྡེ་ལ་ཤམ་ཐབས་ཟླུམ་པོར་བགོ་བར་གསུངས་པ་ལྟ་
བུ་རྣམས་བདག་མེད་གཏན་ལ་འབེབས་ཚུལ་མི་འདྲ་བ་གསུམ་གྱི་སྒོ་ནས་དྲང་ངེས་སོ་སོར་
འབྱེད་པ་འདི་འདྲ་བའི་དྲང་ངེས་དཔྱོད་གཞིར་འོང་དོན་མེད་དེ། ཤམ་ཐབས་ཟླུམ་པོར་བགོ་བར་
གསུངས་པའི་སྟོན་ཚུལ་ནི། བདག་མེད་སྟོན་ཚུལ་གསུམ་པོ་གང་ཡང་མ་ཡིན་པའི་ཕྱིར་
རོ༑ ༑དེའི་ཕྱིར་གསུང་རབ་ཡིན་པ་ལ་འཁོར་ལོ་གསུམ་གང་རུང་གི་མདོ་ཡིན་པས་མ་ཁྱབ་
ཀྱི༑ གསུམ་དུ་ཕྱེ་བ་ནི་གཙོ་བོའི་དབང་དུ་བྱས་པའི་དབྱེ་བའོ། །ཞེས་གསུངས་པས་ནི་སྔར་
དྲངས་མ་ཐག་པའི་དྲང་ངེས་རྣམ་འབྱེད་སོགས་ཀྱི་དགོངས་པ་གསལ་བར་ཕྱེ་བ་ཡིན་པས་བཀའ
ཐམས་ཅད་འཁོར་ལོ་གསུམ་གྱི་ནང་དུ་མ་འདུས་པར་བཞེད་པ་ལ་ངེས་པ་རྙེད་ནུས་པའི་
ཕྱིར༑ གཞན་ཡང༌། ཤམ་ཐབས་ཟླུམ་པོར་བགོ་བར་གསུངས་པ་སོགས་འདིར་དྲང་ངེས་དཔྱོད་
པའི་གཞིར་འོང་དོན་མེད་ཅེས་གསུངས་པའི་དོན། དགོངས་འབྲེལ་ལས་གསུངས་པའི་འཁོར་

ལོ་གསུམ་གྱི་དྲང་ངེས་དཔྱོད་པའི་གཞིར་འོང་དོན་མེད་ཅེས་པ་ཡིན་ཏེ། འཁོར་ལོ་གསུམ་པོ་
བརྗོད་བྱ་བདག་མེད་སྟོན་ཚུལ་མི་འདྲ་བའི་སྒོ་ནས་འཇོག་པ་བཤད་མ་ཐག་པ་ལྟར་ཡིན་པའི་
ཕྱིར༑ དེ་དག་སྤྱིར་གསུང་རབ་ལ་དྲང་ངེས་དཔྱོད་པའི་གཞིར་མི་རུང་བ་མ་ཡིན་ཏེ། འདུལ་བ་
ལུང་སྡེ་བཞི་པོ་ལྟ་བུ་ཡང་། བློ་གྲོས་མི་ཟད་པའི་མདོ་དང།ཏིང་ངེ་འཛིན་རྒྱལ་པོའི་མདོ་ལས་
གསུངས་པའི་དྲང་ངེས་དཔྱོད་པའི་གཞིར་རུང་བའི་ཕྱིར། དེ་ལྟ་བུའི་ཁྱད་པར་འོང་བའི་རྒྱུ་
མཚན་ཡང་། དགོངས་འགྲེལ་ལས་བདག་མེད་སྟོན་ཚུལ་གྱི་འཁོར་ལོ་གསུམ་པོ་ལ་དྲང་ངེས་
ཕྱེ་བ་ཙམ་ཡིན་གྱི །སྟོན་པའི་གསུང་རབ་མཐའ་དག་ལ་དྲང་ངེས་གཉིས་སུ་ཕྱེ་ནས་བསྟན་པ་མ་
ཡིན་ཏེ། སྟོན་ཚུལ་གསུམ་པོ་སོ་སོའི་སྒོ་ནས་ཕྱེ་བའི་འཁོར་ལོ་གསུམ་པོ་དྲང་དོན་དང་། ངེས་
དོན་གྱི་མདོ་སོ་སོའི་མཚན་གཞིར་བསྟན་པ་མ་གཏོགས་དྲང་དོན་དང༌། ངེས་དོན་གྱི་མདོའི་
མཚན་ཉིད་དངོས་སུ་མ་བསྟན་པའི་ཕྱིར། ཏིང་ངེ་འཛིན་རྒྱལ་པོ་དང༌། བློ་གྲོས་མི་ཟད་པའི་མདོ་
ལས་གསུང་རབ་མཐའ་དག་ལ་དྲང་ངེས་འབྱེད་ཚུལ་བསྟན་ཏེ། དེ་གཉིས་ལས་ངེས་དོན་གྱི་
མདོའི་མཚན་ཉིད་དང༌། དྲང་དོན་གྱི་མདོའི་མཚན་ཉིད་བསྟན་པའི་ཕྱིར། འོ་ན། དྲང་ངེས་རྣམ་
འབྱེད་དུ། འཁོར་ལོ་དང་པོའི་ངོས་འཛིན་སྐབས་སུ་ཕུང་སོགས་ཀྱི་ཆོས་ལ་ཉུང་ཤས་གཅིག་མ་
གཏོགས་པ་བདེན་པར་གྲུབ་པ་མ་བཀག་པར་བདེན་པར་གྲུབ་པ་མང་དུ་གསུངས་པའི་སྐོར་
གཅིག་ཞེས་པ་དང་། སྟོང་ཐུན་དུ་ཤེས་ཆེར་བདེན་ཡོད་མ་བཀག་པ་དང་། ཞེས་གསུངས་པ་
རྣམས་ཀྱི་དགོངས་པ་གང་ཡིན་ཞེ་ན། དོན་ལ་གནས་པ་ཐལ་འགྱུར་བའི་དབང་དུ་བྱས་ནས་
གསུངས་པ་ཡིན་ཏེ། དྲང་ངེས་རྣམ་འབྱེད་ཤོག་བུ་ལྔ་བཅུ་པའི་ནང་ངོས་སུ། འོ་ན་ལུགས་
འདིས་འཁོར་ལོ་གསུམ་གྱི་དྲང་ངེས་ཇི་ལྟར་འཇོག་ཅེ་ན། འཁོར་ལོ་དང་པོར་གང་ཟག་དང་
ཆོས་རང་བཞིན་མེད་པར་གསུངས་པ་རྣམས་ངེས་དོན་ཡིན་ལ། ཞེས་གསུངས་ཤིང་། རྣམ་
བཤད་སྙིང་པོའི་རྒྱན་གྱི་ཤོག་བུ་བཅུ་པའི་མཇུག་ཏུ། སློབ་དཔོན་སངས་རྒྱས་བསྐངས་

དང༑ སློབ་དཔོན་ཟླ་བ་གྲགས་པས་ཀླུ་སྒྲུབ་ཀྱི་དགོངས་པ་བཀྲལ་བ་ལྟར་ན། དགོངས་འགྲེལ་
ཉིད་སྒྲ་ཇི་བཞིན་པ་མ་ཡིན་པ་དྲང་བའི་དོན་དང་། འདིར་བཤད་པའི་འཁོར་ལོ་གཉིས་པ་ཡུམ་གྱི་
མདོ་ངེས་དོན་དུ་བཞེད་ཅིང་། འཁོར་ལོ་དང་པོར་མི་རྟག་སོགས་བསྟན་པ་དྲང་བའི་དོན་ཡིན་
ཡང་གང་ཟག་དང་ཆོས་ལ་བདག་མེད་པའི་སྟོང་ཉིད་ཕྲ་མོ་བསྟན་པ་ངེས་པའི་དོན་དང༌། ཞེས་
ཐལ་འགྱུར་བའི་ལུགས་གཞིར་བྱས་པ་ལ། འཁོར་ལོ་དང་པོར་ཕུང་སོགས་བདེན་མེད་དུ་སྟོན་
པ་ཉུས་ཤས་གཅིག་ཡོད་པར་གསུངས་པའི་ཕྱིར། འོ་ན་ཐལ་འགྱུར་བའི་ལུགས་ལ་འཁོར་ལོ་
དང་པོས་དེ་ལྟར་སྟོན་པའི་མདོ་ཚིག་དེ་ཇི་ལྟ་བུ་ཡིན་ཞེ་ན། ཁ་ཅིག གཟུགས་ནི་དབུ་བ་རྡོས་པ་
འདྲ༑ ཞེས་སོགས་ལ་ངོས་འཛིན་ཡང་། འཐད་པར་མི་སེམས་ཏེ། དཔལ་ལྡན་ཟླ་བས་
འཇུག་འགྲེལ་དུ་དྲངས་མ་ཐག་པའི་མདོ་དེ་སྟོང་ཉིད་ཕྲ་མོ་སྟོན་པའི་མདོར་གསུངས
ཀྱང༑ འཁོར་ལོ་དང་པོའི་མདོར་ཚད་ལྡན་གང་གིས་ཀྱང་མ་གསུངས་པའི་ཕྱིར།
རང་ལུགས་ནི་ལྔ་སྡེ་ལ་བདེན་བཞི་ཐོག་མར་གསུངས་པའི་མདོར། ཚེ་དང་
ལྡན་པ་དག་འདི་དག་ནི་སྡུག་བསྔལ་འཕགས་པའི་བདེན་པའོ། །ཞེས་ངོ་བོ་ལ་བཟླས་པ་
དང༑ དེའི་རྗེས་སུ་སྡུག་བསྔལ་ཤེས་པར་བྱ། ཞེས་བྱེད་པ་ལ་བཟླས་པ་རྫོགས་ནས། བྱ་བ་
འབྲས་བུ་ལ་བཟླས་པའི་སྐབས་སུ། སྡུག་བསྔལ་ཤེས་པར་བྱ་སྟེ། ཤེས་པར་བྱར་མེད། ཀུན་
འབྱུང་སྤང་བར་བྱ་སྟེ་སྤང་པར་བྱར་མེད། འགོག་པ་མངོན་དུ་བྱ་སྟེ་མངོན་དུ་བྱར་མེད། ལམ་
བསྒོམ་པར་བྱ་སྟེ་བསྒོམ་པར་བྱར་མེད། ཅེས་སོགས་ཡིན་ཏེ། ཐལ་འགྱུར་བས་མདོ་དེ་རྣམས་
ཀྱི་སྡུག་བསྔལ་ཤེས་པར་བྱེད་པ་པོའི་གང་ཟག་རང་བཞིན་མེད་པར་བསྟན་པ་སོགས་སུ་བཞེང་
པའི་ཕྱིར། ཉན་ཐོས་སྡེ་གཉིས་དང་སེམས་ཙམ་པ་དང་རང་རྒྱུད་པ་རྣམས་ཀྱིས་དེ་དག་གི་སྡུག་
བསྔལ་ཤེས་པ་པོའི་གང་ཟག་བདག་མེད་པ་སོགས་སུ་བསྟན་པར་བཞེད་ཅིང༌། དེ་དག་གིས་
འཁོར་ལོ་དང་པོར་གང་ཟག་དང་ཆོས་བདེན་མེད་དུ་བསྟན་ཚུལ་བཞེད་པ་མིན་པར་མངོན་

ནོ༑ ༑གཟུགས་ནི་དབུ་བ་རྔོས་པ་འདྲ། །ཞེས་སོགས་ཀྱི་ཐེག་དམན་གྱི་མདོ་འདི་ཡང༌། མདོ་
སྡེའི་རྒྱན་དུ་ཕུང་པོ་ལྔ་མི་རྟག་པ་ཡིན་པའི་དཔེ་སྟོན་བྱེད་དུ་གསུངས་ཀྱང་། མངོན་པ་ཀུན་བཏུས་
སུ༑ ཕུང་པོ་ལྔ་རང་རྐྱ་ཐུབ་པའི་རྫས་ཡོད་དུ་མེད་པའི་དཔེ་སྟོན་བྱེད་དུ་གསུངས་པས་རང་རྒྱུད་
པ་དང་རིགས་པའི་རྗེས་འབྲང་གི་སེམས་ཙམ་པས་ཀྱང་བལྟ་ཚུལ་ཕྱི་མ་དང་མཐུན་པར་བཞེད་
དམ་སྙམ་མོ། །དེས་ན་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས། ཀུན་དགའ་བོ་ངའི་
ལྷུང་བཟེད་དེ་ལོངས་ཤིག ལག་ཆུ་གྲིམས་ཤིག དགེ་འདུན་ལ་ཚོགས་ཤིང་གྲིམས་ཤིག ཅེས་
པ་ལྟ་བུའི་སྟོན་པའི་གསུང་གི་བརྗོད་པ་ཐམས་ཅད་བཀའ་ཡིན་པས། དགོངས་འབྲེལ་ལས་
གསུངས་པའི་འཁོར་ལོ་གསུམ་གྱི་ནང་དུ་མ་འདུས་པའི་རྒྱལ་བའི་གསུང་རབ་མཐའ་ཡས་པ་རྗེ་
བླ་མ་ཡབ་སྲས་ཀྱི་བཞེད་པར་མངོན་ནོ། །དེས་ན་ཕུང་སོགས་ཐམས་ཅད་རང་གི་མཚན་ཉིད་
ཀྱིས་གྲུབ་སྙམ་དུ་སྟོན་པ་དེ་ཐམས་ཅད་ཕྱོགས་གཅིག་ཏུ་བདེན་པར་མ་གྲུབ་སྙམ་བུ་སྟོན་པ་ངོ་བོ་
ཉིད་དང་པོ་རང་གི་མཚན་ཉིད་ཀྱིས་མ་གྲུབ་ཅིང་གཞན་གཉིས་རང་གི་མཚན་ཉིད་ཀྱིས་གྲུབ་པའི་
ཁྱད་པར་ཕྱེ་ནས་སྟོན་པ་གསུམ་པོ་གང་རུང་གི་སྒོ་ནས་བདག་མེད་གསུམ་ཅི་རིགས་པ་གཙོ་བོར་
སྟོན་པའི་མདོ་དེ་དགོངས་འགྲེལ་ལས་གསུངས་པའི་འཁོར་ལོ་གསུམ་གྱི་དབྱེ་གཞིར་ཁས་བླང་
བར་བྱའོ། །གཉིས་པ་དབྱེ་གཞིའི་དེ་ཉིད་ལ་འཁོར་ལོ་གསུམ་དུ་ཇི་ལྟར་འབྱེད་པའི་ཚུལ་ནི། །རྗེ་
ཡབ་སྲས་ཀྱི་བདག་མེད་གཏན་ལ་འབེབས་པའི་དབང་དུ་བྱས་པ་སྟེ། ཞེས་གསུངས་
པས༑ བདག་མེད་གསུམ་གང་རུང་གཙོ་བོར་མི་སྟོན་པའི་མདོ་རྣམས་འཁོར་ལོ་གསུམ་གང་དུ་
ཡང་མི་རུང་ཞིང་། དེ་གསུམ་གང་རུང་གཅིག་གཙོ་བོར་སྟོན་པ་ཡང་སྔར་བཤད་པའི་སྟོན་ཚུལ་
གསུམ་གང་རུང་ལས་གཞན་པའི་མདོ་རྣམས་ཀྱང་འཁོར་ལོ་གསུམ་གང་དུ་ཡང་མི་རུང་བ་ཡིན་
ནོ༑ ༑དེ་ཡང་དཔེར་མཚོན་ན། གང་ཟག་ལྟ་བུའི་ཆོས་གཅིག་བདེན་མེད་དུ་བསྟན་ཡང་ཆོས་
གཞན་རྣམས་ལ་བདེན་པར་ཡོད་མེད་གང་དུ་ཡང་མ་གསུངས་པའི་མདོ་ལྟ་བུ་འཁོར་ལོ་གསུམ་

གང་དུ་ཡང་མ་འདུས་པ་སོགས་སོ། །དེས་ན་ཤས་ཆེར་བདེན་ཡོད་མ་བཀག་པའི་ངོས་ནས་བ་ང་
ཟག་གི་བདག་མེད་གཙོ་བོར་དངོས་སུ་སྟོན་པའི་མདོ་རྣམས་འཁོར་ལོ་དང་པོ་དང་། བདེན་མེད་
དུ་ཕྱོགས་གཅིག་ཏུ་སྟོན་པའི་ངོས་ནས་ཆོས་ཀྱི་བདག་མེད་གཙོ་བོར་དངོས་སུ་སྟོན་པའི་མདོ་
རྣམས་འཁོར་ལོ་བར་པ་དང་། ངོ་བོ་ཉིད་གསུམ་ལ་བདེན་པར་ཡོད་མེད་སོ་སོར་ཕྱེ་ནས་བསྟན་
པའི་ངོས་ནས་གཟུང་འཛིན་གཉིས་སྟོང་གི་ཆོས་ཀྱི་བདག་མེད་གཙོ་བོར་དངོས་སུ་སྟོན་པའི་མདོ་
རྣམས་འཁོར་ལོ་ཐ་མར་འཇོག་པ་ནི། འཁོར་ལོ་གསུམ་དུ་ཇི་ལྟར་འཇོག་པའི་ཚུལ་ཏེ། རྗེ་ཡབ་
སྲས་ཀྱི་དགོངས་པ་དཔྱིས་ཕྱིན་པའོ། །འཁོར་ལོ་གསུམ་གྱི་ཁྱད་པར་ཆེད་དུ་བྱ་བའི་གདུལ་བྱ་
ཙམ་གྱི་ངོས་ནས་བཞག་ཏུ་རུང་ངམ་སྙམ་ན། དེ་ནི་མི་རུང་སྟེ། ཐེག་དམན་གྱི་རིགས་ཅན་ལ་
གཙོ་བོར་དགོངས་ནས་གསུངས་པའི་མདོ་ཡིན་ན། འཁོར་ལོ་དང་པོ་ཡིན་པའི་མ་ཁྱབ། །ཐེག་
ཆེན་གྱི་རིགས་ཅན་ལ་གཙོ་བོར་དགོངས་ནས་གསུངས་པའི་མདོ་ཡིན་ན། འཁོར་ལོ་ཕྱི་མ་གང་
རུང་ཡིན་པས་མ་ཁྱབ་པའི་ཕྱིར་ཏེ། འཁོར་ལོ་གསུམ་པོ་གང་རུང་མ་ཡིན་པའི་བཀའ་མཐའ་
ཡས་པ་གཅིག་ཡོད་པར་བསྟན་ཟིན་པའི་ཕྱིར། འོན་ཀྱང་འཁོར་ལོ་གསུམ་གྱི་གདུལ་བྱ་ལ་མི་
འདྲ་བའི་ཁྱད་པར་ཡོད་པ་ནི། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་ནི་ཐེག་དམན་གྱི་
རིགས་ཅན་ཁོ་ན་བར་པའི་ཆེད་དུ་བྱ་བའི་གདུལ་བྱ་ནི་ཐེག་པ་ཆེན་པོའི་རིགས་ཅན་འཁོར་ལོ་ཐ་
མས་བར་པའི་དགོངས་པ་བཀྲལ་བ་ལ་ལྟོས་མི་དགོས་པ་ཁོ་ན་ཐ་མའི་ཆེད་དུ་བྱ་བའི་གདུལ་བྱ་ནི་
ཐེག་པ་ཆེན་པོའི་རིགས་ཅན་ཉིད་འཁོར་ལོ་ཐ་མས་བར་བའི་དགོངས་པ་བཀྲལ་བ་ལ་ལྟོས་
དགོས་པ་ཁོ་ན་ཡིན་པ་འཆད་པར་འགྱུར་རོ། །འོ་ན་སྐབས་འདིའི་མདོ་ལས། འཁོར་ལོ་དང་
པོའི་སྐབས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ། ཞེས་དང་། བར་བའི་སྐབས་བུ་
ཐེག་པ་ཆེན་པོ་ལ་ཡང་དག་པར་ཞུགས་པ། ཞེས་དང་། ཐ་མའི་སྐབས་སུ་ཐེག་པ་ཐམས་ཅད་
ལ་ཡང་དག་པར་ཞུགས་པ། ཞེས་གསུངས་ཤིང༌། དྲང་ངེས་རྣམ་འབྱེད་དུ། སྔ་མ་གཉིས་ནི་

ཐེག་པ་ཆེ་ཆུང་སོ་སོ་བ་ཡིན་ལ། འདི་ནི་གཉིས་ཀའི་དབང་དུ་བྱས་པའོ། །ཞེས་གསུངས་པ་
རྣམས་ཀྱི་དགོངས་པ་གང་ཡིན་སྙམ་ན། ཁ་ཅིག འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ལ་
ཐེག་པ་ཆེ་ཆུང་གི་རིགས་ཅན་གཉིས་ཀ་ཡོད་པར་འདོད་པ་ནི་རྗེའི་དགོངས་པ་ལས་ཕྱི་རོལ་དུ་
གྱུར་པ་ཡིན་ཏེ། དེ་ལྟར་ཁས་ལེན་པ་ཡང་དབུ་སེམས་གཉིས་ཀའི་སྐབས་སུ་འདོད་པར་འདུག་
པས༑ སེམས་ཙམ་པའི་སྐབས་གཞིར་བཞག་ལ། གཟུང་འཛིན་གཉིས་སྟོང་གི་ཆོས་ཀྱི་བདག་
མེད་དངོས་སུ་བསྟན་པའི་སྣོད་རུང་གི་ཐེག་དམན་གྱི་རིགས་ཅན་ཡོད་པར་ཐལ། འཁོར་ལོ་ཐ
མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཡོད་པའི་ཕྱིར། རྟགས་ཁས་
བླངས༑ འདོད་ན། དེ་ལྟ་བུའི་ཆོས་ཀྱི་བདག་མེད་མངོན་སུམ་གྱིས་རྟོགས་པའི་ཐེག་དམན་གྱི་
གང་ཟག་ཡོད་པར་ཐལ། འདོད་པའི་ཕྱིར། འདོད་ན། མདོ་སྡེ་རྒྱན། འབྱེད་རྣམ་གཉིས། བྱང་
ས༑ ཐེག་བསྡུས་སོགས་སུ་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་གསུངས་
ཤིང༑ ཐར་ལམ་གསལ་བྱེད་དུ། ཉན་ཐོས་དང་རང་སངས་རྒྱས་རྣམས་ཀྱི་མངོན་སུམ་གྱི་སྤྱོད་
ཡུལ་དུ་མ་གྱུར་པའི་ཕྱིར་གཉིས་སྟོང་གི་དེ་ཁོ་ན་ཉིད་ནི་ཟབ་མོ་ཡིན་ལ། ཞེས་གསུངས་པ་རྣམས་
ལ་མ་གཟིགས་པར་གསལ་ཞིང་། དྲང་ངེས་རྣམ་འབྱེད་ཤོག་བུ་བཅུ་དགུ་པའི་ནང་ངོས་
སུ༑ སེམས་ཙམ་པས་འདོད་པ་ལྟར་གྱི་སྟོང་ཉིད་ཕྲ་མོ་རྟོགས་པའི་ལམ་སྔར་ཉན་རང་དང་ཐུན་
མོང་མ་ཡིན་པར་གསུངས་པ་དང་། དགོངས་འགྲེལ་ལས་ཐེག་པ་གསུམ་ག་ལམ་གཅིག་ཉིད་
ཀྱིས་མྱ་ངན་ལས་འདའ་བར་གསུངས་པ་ལ་འགལ་སྤོང་མཛད་བཞེད་ནས། དེའི་ཕྱིར་ཉན་རང་
གིས་ཀྱང་ཆོས་ཀྱི་བདག་མེད་རྟོགས་པ་མདོ་འདིའི་དོན་དུ་བྱེད་དམ་མི་བྱེད། བྱེད་ན་སྔར་ཐུན་
མོང་མ་ཡིན་པར་བཤད་པ་རྣམས་དང་འགལ་ལོ། །མི་བྱེད་ན་མདོའི་དོན་ཇི་ལྟར་བཤད་ཅེ་
ན༑ ཞེས་སོགས་དོགས་པ་བཀོད་ནས། དེའི་ལན་དུ་བདག་འཛིན་གཉིས་ཀྱི་སྐྱེ་རིམ་དང་ལྡོག་
རིམ་གསུངས་པའི་མཐར་དེའི་ཕྱིར་ལམ་འདི་ཉིད་ཅེས་གསུངས་པ་ནི་གཞན་དབང་ཀུན་བརྟགས་

ཀྱི་མཚན་ཉིད་ཀྱིས་སྟོང་པར་རྟོགས་པའི་ལམ་ལ་བྱེད་ཀྱང་ཆོས་ཀྱི་བདག་མེད་ཀྱི་ལམ་ལ་བྱ་མི་
དགོས་ཏེ། གཞན་དབང་ཀུན་བརྟགས་ཀྱིས་སྟོང་པ་ལ་གང་ཟག་གི་བདག་མེད་ཀྱི་དབང་དུ་བྱས་
པ་ཡང་ཀུན་བཏུས་ལས་གསུངས་པའི་ཕྱིར་རོ། །ཞེས་བཀོད་པ་འདི་རྣམས་སེམས་ཙམ་པའི་
སྐབས་སུ་ཐེག་དམན་ལ་ཆོས་ཀྱི་བདག་མེད་རྟོགས་པ་མེད་པར་བསྟན་པ་ཡང་མ་དགོངས་པར་
གསལ་ལོ། །འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཡོད་པ་ནི་རང་
རྒྱུད་པའི་སྐབས་སུ་ཡིན་གྱི །སེམས་ཙམ་པའི་སྐབས་སུ་དེ་ལྟར་མི་འདོད་དོ་ཞེ་ན། འོ་ན་
སེམས་ཙམ་པའི་སྐབས་སུ་སྔར་གྱི་གསུང་རབ་དེ་དག་གི་དགོངས་པ་ཇི་ལྟར་བྱེད་སྨྲ་དགོས་
ཤིང༑ དྲང་ངེས་རྣམ་འབྱེད་ཀྱི་གསུང་དེ་ཡང་སེམས་ཙམ་པའི་སྐབས་ན་ཡོད་པ་མིན་ནམ། དེས་
ན་ཁོ་བོ་ནི་ཐེག་པ་ཐམས་ཅད་ལ་ཡང་དག་པར་ཞུགས་པ་ཞེས་པའི་དོན་འདི་ལྟར་འཆད་དེ། དྲང་
ངེས་རྣམ་འབྱེད་ཤོག་བུ་བདུན་པའི་ཕྱི་ངོས་སུ། སྔ་མ་གཉིས་ནི་ཐེག་པ་ཆེ་ཆུང་སོ་སོ་བ་ཡིན་
ལ༑ འདི་ནི་གཉིས་ཀའི་དབང་དུ་བྱས་པའོ། །ཞེས་ཐོག་མར་མདོའི་མཚམས་དབྱེ་བའི་དབང་དུ་
བྱས་ལ། དེ་དག་གི་དགོངས་པ་གསལ་བར་སྟོན་པ་ལ། དྲང་ངེས་རྣམ་འབྱེད་ཤོག་བུ་བཅུ་
དགུའི་ནང་ངོས་སུ། ཕུང་པོ་ལ་སོགས་པ་གཞན་དབང་དང༌། དེ་ལ་ཆོས་ཀྱི་བདག་ཏུ་སྒོ་
བཏགས་པ་ཀུན་བརྟགས་དང༌། དེ་དེས་སྟོང་པ་ཆོས་ཀྱི་བདག་མེད་ཀྱི་ཡོངས་གྲུབ་ཏུ་འཇོག་པ་
ཐེག་ཆེན་གྱི་མདོའི་དོན་དུ་དགོངས་འགྲེལ་གྱིས་བཀྲལ་བའི་ཤུགས་ཀྱིས་ཕུང་པོའི་གཞན་དབང་
གང་ཟག་གི་བདག་གི་ཀུན་བརྟགས་ཀྱིས་སྟོང་པ་གང་ཟག་གི་བདག་མེད་ཀྱི་ཡོངས་གྲུབ་ཏུ་
འཇོག་པའི་ངོ་བོ་ཉིད་གསུམ་གྱི་རྣམ་གཞག་དེ་ཙམ་ཞིག་ཐེག་དམན་གྱི་མདོའི་དོན་དུ་གོ་ནུས་
ལ༑ དེའི་ཕྱིར་འཁོར་ལོ་དང་པོ་གསུངས་པའི་གདུལ་བྱ་ནི་གང་ཟག་གི་བདག་མེད་ཀྱི་དབང་དུ་
བྱས་པའི་མཚན་ཉིད་ངོ་བོ་ཉིད་མེད་པ་རྟོགས་པའི་སྣོད་དུ་རུང་ལ། ཆོས་ཀྱི་བདག་མེད་ཀྱི་དབང་
དུ་བྱས་པའི་མཚན་ཉིད་ངོ་བོ་ཉིད་མེད་པ་རྟོགས་པའི་སྣོད་དུ་མི་རུང་བ་ལ་གསུངས་པར་དགོངས་

འགྲེལ་གྱི་ཤུགས་ཀྱིས་འགྲེལ་བས། ལེགས་པར་རྣམ་པར་ཕྱེ་བའི་ཆོས་འཁོར་ཐེག་པ་ཐམས་
ཅད་ལ་ཞུགས་པའི་ཆེད་དུ་གསུངས་པའི་དོན་ནི་དེའོ། །ཞེས་གསུངས་པས། འཁོར་ལོ་དང་
པོའི་ཆེད་དུ་བྱ་བའི་གདུལ་བྱ་ནི། ཐེག་དམན་གྱི་སྡེ་སྣོད་ལས་ཆོས་ཐམས་ཅད་ངོ་བོ་ཉིད་ཡོད་
པར་གསུངས་པའི་སྒོ་ནས་གང་ཟག་གི་བདག་མེད་མཐུནམོང་བ་ཙམ་དངོས་སུ་སྟོན་པའི་སྣོད་
རུང་དང༌། བར་པའི་ཆེད་དུ་བྱ་བའི་གདུལ་བྱ་ནི། ཐེག་ཆེན་གྱི་སྡེ་སྣོད་ལས་ཆོས་ཐམས་ཅད་
བདེན་མེད་དུ་བསྟན་པའི་སྒོ་ནས་ཆོས་ཀྱི་བདག་མེད་དངོས་སུ་སྟོན་པའི་སྣོད་རུང་ཡིན་ལ། ཐ་
མའི་ཆེད་དུ་བྱ་བའི་གདུལ་བྱ་ནི། ཐེག་དམན་གྱི་སྡེ་སྣོད་ལས་ཆོས་ཐམས་ཅད་ངོ་བོ་ཉིད་ཡོད་
པར་གསུངས་པ་དང་། ཐེག་ཆེན་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་གཉིས་
ཀའི་དངོས་ཟིན་ཙམ་མིན་པར་དགོངས་གཞི་གང་ཡིན་དཔྱོད་པ་ལ་ཞུགས་པ་ཡིན་ནོ། །ཞེས་པའི་
དོན་ཡིན་ཅིང་། མདོར་བསྡུ་ན། ཐེག་པ་ཆེ་ཆུང་གི་མདོ་གཉིས་ཀའི་དགོངས་པ་འགྲེལ་བ་ལ་
ཞུགས་པས་ན། དགོངས་འགྲེལ་དུ། ཐེག་པ་ཐམས་ཅད་ལ་ཡང་དག་པར་ཞུགས་པ། ཞེས་
དང༑ དྲང་ངེས་རྣམ་འབྱེད་ལས། གཉིས་ཀའི་དབང་དུ་བྱས་པའོ། །ཞེས་གསུངས་པ་ཡིནཔར་
སྔར་དྲངས་མ་ཐག་པའི་དྲང་ངེས་རྣམ་འབྱེད་ཀྱི་གསུང་དེ་དག་ལས་རྟོགས་ནུས་སོ། །དེས་ན་
འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་དེས། འཁོར་ལོ་གསུམ་པ་ལ་བརྟེན་ནས་ཆོས་ཀྱི་
བདག་མེད་ཀྱི་ཡོངས་གྲུབ་འཁོར་ལོ་བར་པའི་མདོའི་དོན་དུ་དངོས་སུ་གོ་ནུས་ཤིང༌། དེའི་
ཤུགས་ལས་གང་ཟག་གི་བདག་མེད་ཀྱི་ཡོངས་གྲུབ་ཐེག་དམན་གྱི་མདོའི་དོན་དུ་གོ་ནུས་པ་ཡིན་
ཏེ༑ འཁོར་ལོ་གསུམ་པས་ངོ་བོ་ཉིད་མེད་ཚུལ་གསལ་བར་ཕྱེ་བའི་དབང་གིས་དེ་ལྟར་གོ་ནུས་
པའི་ཕྱིར། འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ནི་ཐེག་པ་ཆེན་པོའི་རིགས་ཅན་ཡིན་
ཅིང༑ འཁོར་ལོ་ཐ་མ་ལ་མ་ལྟོས་པར་བར་པ་ཙམ་ལ་བརྟེན་ནས་ཆོས་ཀྱི་བདག་མེད་ཀྱི་ཡོངས་
གྲུབ་རྟོགས་མི་ནུས་པས་བར་པའི་ཆེད་དུ་བྱ་བའི་གདུལ་བྱ་ལས་དབང་པོ་རྟུལ་བ་ཡིན་ཏེ། རྒྱུ་

མཚན་སྔ་མ་ལས་ལྡོག་པ་དེའི་ཕྱིར། འདི་དག་ནི་དྲང་ངེས་རྣམ་འབྱེད་དུ་གསུངས་པར་མ་ཟད་
རྣམ་བཤད་སྙིང་པོ་རྒྱན་དུ་ཡང་གསུངས་ཏེ། དེའི་ཤོག་བུ་བཅུ་པའི་ནང་ངོས་ཀྱི་འཇུག་ཏུ། དེའི་
ཆེད་དུ་བྱ་བའི་གདུལ་བྱ་ནི། མདོ་སྡེ་གཞན་གྱི་དགོངས་པ་བཀྲལ་བ་ལ་ལྟོས་མི་དགོས་པར་
དགོངས་པ་རྫོགས་པར་རྟོགས་ཤིང་སྒྲ་ཇི་བཞིན་པར་མི་འཛིན་ནོ། །མདོ་སྡེ་དགོངས་འགྲེལ་ལྟ་
བུས་དེའི་དགོངས་པ་གསལ་བར་ཕྱེ་ནས་བསྟན་དགོས་པའི་རིགས་ཅན་རྣམས་ནི་ཐེག་པ་ཆེན་
པོའི་རིགས་ཅན་ཡིན་ཡང་སྔ་མ་ལས་དབང་པོ་དམན་པ་ཡིན་ལ། ཞེས་གསུངས་པའི་
ཕྱིར༑ སྙིང་པོའི་རྒྱན་གྱི་གསུང་འདིས་ཀྱང་འཁོར་ལོ་ཐ་མའི་ཆེད་དུ་བྱ་བའི་གདུལ་བྱ་ཐེག་དམན་
གྱི་རིགས་ཅན་འདོད་པ་ལེགས་པར་བཀག་གོ །གང་ཟག་གི་བདག་མེད་ཀྱི་དབང་དུ་བྱས་པའི་
ཡོངས་གྲུབ་ཅེས་པ་སེམས་ཙམ་པ་དང་། །རང་རྒྱུད་པའི་སྐབས་སུ་ཡོངས་གྲུབ་བཏགས་པ་བ་
ཡིན་གྱི། ཡོངས་གྲུབ་དངོས་མ་ཡིན་པར་སྐལ་བཟང་མིག་འབྱེད་ལས་གསུངས་པ་ལྟར་ཁས་
ལེན་དགོས་ཏེ། ཡོངས་གྲུབ་ཡིན་ན་སྟོང་ཉིད་ཕྲ་མོ་ཡིན་དགོས་པ་གང་ཞིག སེམས་ཙམ་པ་
དང་རང་རྒྱུད་པ་གཉིས་ཀས་གང་ཟག་གི་བདག་མེད་སྟོང་ཉིད་ཕྲ་མོར་མི་འདོད་པའི་ཕྱིར།
༈ གསུམ་པ་ཕྱེ་བ་སོ་སོའི་དོན་ནི། འཁོར་ལོ་དང་པོ་གདུལ་བྱ་ཐེག་དམན་གྱི་
རིགས་ཅན་ལ་གཙོ་བོར་དགོངས་ནས་ཤས་ཆེར་ཕུང་སོགས་ཀྱི་ཆོས་བདེན་ཡོད་དུ་བསྟན་པའི་སྒོ་
ནས་གང་ཟག་གི་བདག་མེད་གཙོ་བོར་དངོས་སུ་སྟོན་པ་ཡིན་པས། དགོངས་འགྲེལ་ལས་
གསུངས་པའི་འཁོར་ལོ་གསུམ་པོ་གང་རུང་ཡང་ཡིན། གང་ཟག་གི་བདག་མེད་གཙོ་བོར་
དངོས་སུ་སྟོན་པའི་རིགས་སུ་གནས་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་གྱུར་པའི་
ཐེག་དམན་གྱི་མདོར་དམིགས་པ། བཀའ་དང་པོ་བདེན་པ་བཞིའི་ཆོས་འཁོར་གྱི་མཚན་
ཉིད༑ ༑འཁོར་ལོ་བར་པ་ཆེད་དུ་བྱ་བའི་གདུལ་བྱ་འཁོར་ལོ་ཐ་མས་འཁོར་ལོ་བར་པའི་དགོངས་
པ་བཀྲལ་བ་ལ་ལྟོས་མི་དགོས་པའི་ཐེག་ཆེན་གྱིས་རིགས་ཅན་ལ་གསུངས་ཤིང་ཆོས་ཐམས་ཅད་

བདེན་མེད་དུ་དངོས་སུ་སྟོན་པ་ཡིན་པས། །དགོངས་འགྲེལ་ལས་གསུངས་པའི་འཁོར་ལོ་
གསུམ་པོ་གང་རུང་ཡང་ཡིན། །སྟོང་ཉིད་གཙོ་བོར་དངོས་སུ་སྟོན་པའི་རབ་ཏུ་ཕྱེ་བའི་རིགས་སུ་
གནས་པ་ཡང་ཡིན་པའི་གཞི་མཐུན་པར་གྱུར་པའི་ཐེག་ཆེན་གྱི་མདོར་དམིགས་པ། །བཀའ་བར་
པ་མཚན་ཉིད་མེད་པའི་ཆོས་འཁོར་གྱི་མཚན་ཉིད། །འཁོར་ལོ་ཐ་མ་བར་པའི་དགོངས་པ་ཐ་
མས་བཀྲལ་བ་ལ་ལྟོས་དགོས་པའི་ཐེག་པ་ཆེན་པོའི་རིགས་ཅན་ལ་གཙོ་བོར་གསུངས་ཤིང་ངོ་བོ་
ཉིད་གསུམ་ལ་རང་གི་མཚན་ཉིད་ཀྱིས་གྲུབ་མ་གྲུབ་ཀྱི་ཁྱད་པར་ཕྱེ་ནས་བསྟན་པས། །དགོངས་
འགྲེལ་ལས་གསུངས་པའི་འཁོར་ལོ་གསུམ་པོ་གང་རུང་ཡང་ཡིན། །ཀུན་བརྟགས་བདེན་པར་
མ་གྲུབ་ཅིང་གཞན་དབང་དང་ཡོངས་གྲུབ་བདེན་པར་གྲུབ་པའི་ཁྱད་པར་ཕྱེ་ནས་སྟོན་པའི་རབ་ཏུ་
ཕྱེ་བའི་རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་པའི་ཐེག་ཆེན་གྱི་མདོར་དམིགས་
པ༑ ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་གྱི་མཚན་ཉིད། དེས་ན་འཁོར་ལོ་དང་པོ་
ཡིན་ན་ཐེག་དམན་གྱི་བཀའ་ཡིན་པས་ཁྱབ་ཀྱང་། །ཐེག་དམ་གྱི་བཀའ་ཡིན་ན། །འཁོར་ལོ་དང་
པོ་ཡིན་པས་མ་ཁྱབ། །དེ་བཞིན་དུ། །འཁོར་ལོ་ཕྱི་མ་གཉིས་པོ་གང་རུང་ཡིན་ན། ཐེག་ཆེན་གྱི་
བཀའ་ཡིན་པས་ཁྱབ་ཀྱང་། ཐེག་ཆེན་ཀྱི་བཀའ་ཡིན་ན། དེ་གཉིས་གང་རུང་ཡིན་པས་མ་ཁྱབ་
སྟེ༑ ༑འཁོར་ལོ་གསུམ་པོ་གང་རུང་མ་ཡིན་པའི་བཀའ་མཐའ་ཡས་པ་ཞིག་ཡོད་པར་གོང་དུ་
བསྒྲུབས་ཟིན་པའི་ཕྱིར།
འོ་ན་འཁོར་ལོ་གསུམ་སོ་སོའི་མཚན་གཞི་ཇི་ལྟ་བུ་སྙམ་ན། ལྔ་སྡེ་ལ་བདེན་
བཞི་ཐོག་མར་གསུངས་པའི་མདོ་འདི་ལ། །ཆོས་ཀྱི་འཁོར་ལོའི་མདོ་ཞེས་གྲགས་ལ། །འདི་
ཉིད་འཁོར་ལོ་དང་པོའི་མཚན་གཞི་ཡིན། དེའི་ནང་གི་སྡུག་བསྔལ་ཤེས་པར་བྱ་སྟེ་ཤེས་བར་
བྱར་མེད། ཅེས་སོགས་འབྲས་བུ་ལ་བཟླས་པའི་མདོ་ཚིག་རྣམས་ཀྱིས་བདེན་གྲུབ་ཡོད་པར་
དངོས་སུ་མ་བསྟན་པས། འདི་ལ་དགོངས་ནས་ཤས་ཆེར་བདེན་བཞི་ལ་བདེན་ཡོད་མ་བཀག་པ་

ཞེས་སོགས་བཤད་པ་ཡིན་ནོ། ཞེས་དམ་བཅས་ན་རུང་ངོ་། འཁོར་ལོ་བར་པའི་མཚན་གཞི་
ཡུམ་རྒྱས་འབྲིང་བསྡུས་པ་གསུམ་པོ་འདི་ངེས་པར་བཞག་དགོས་ཏེ། སྙིང་པོའི་རྒྱན་གྱི་ཤོག་བུ་
བཅུ་པའི་ནང་ངོས་ཀྱི་མཇུག་ཏུ། དེ་ཡང་འཁོར་ལོ་གཉིས་པའི་མཚན་གཞིར་ཤེར་ཕྱིན་གྱི་མདོ་
རྒྱས་འབྲིང་བསྡུས་པ་གསུམ་དྲང་བའི་དོན་དུ་འཆད་ཚུལ་ནི། ཞེས་དང་། དབུ་སེམས་ཀྱི་ཤིང་
རྟ་ཆེན་པོ་རྣམས་ཡུམ་གྱི་མདོ་དྲང་ངེས་ཀྱི་ཁྱད་པར་མི་འདྲ་ཡང་འདིར་བཤད་པའི་འཁོར་ལོ་
གཉིས་པའི་མཚན་གཞིར་བཞེད་པ་ལ་ནི་འདྲའོ། །ཞེས་གསུངས་པ་དང་། དྲང་ངེས་རྣམ་འབྱེད་
དང་སྟོང་ཐུན་གཉིས་སུ་ཡང་། ཡུམ་གསུམ་འཁོར་ལོ་བར་པའི་མཚན་གཞིར་ལན་མང་དུ་
གསུངས་པའི་ཕྱིར་རོ། །འཁོར་ལོ་ཐ་མའི་མཚན་གཞིར་དགོངས་འགྲེལ་རིལ་པོ་འཛིན་པ་སྔར་
དྲངས་པའི་སྙིང་པོའི་རྒྱན་གྱི་གསུངས་དེ་དག་གིས་བཀག་པས་དེའི་ནང་གི་ངོ་བོ་ཉིད་མེད་ཚུལ་
སོ་སོར་ཕྱེ་ནས་སྟོན་པའི་མདོ་རྣམས་སོ། །སློབ་དཔོན་ཤཱནྟི་པས་ལང་གཤེགས་ཀྱི་མདོ་དང༌། ཉི་
ཁྲི་བྱམས་ཞུས་ཀྱི་ལེའུ་ཡང་འཁོར་ལོ་ཐ་མའི་མཚན་གཞིར་བཞེད་དེ། དྲང་ངེས་རྣམ་འབྱེད་ཀྱི་
ཤོག་བུ་ཉེར་གཉིས་པའི་ནང་ངོས་སུ་བཀོད་པ་ལྟར་རོ། །འཁོར་ལོ་བར་པའི་མཚན་གཞི་ཡང་
ཡུམ་གྱི་མདོ་དང༌། དེ་དང་རིགས་མཐུན་པ་དེ་བཞིན་གཤེགས་པའི་སྙིང་པོའི་མདོ་དང་ཏིང་ངེ་
འཛིན་གྱི་རྒྱལ་པོའི་མདོ་ལ་སོགས་པ་དུ་མ་ཞིག་བཞེད་དེ། དྲང་ངེས་རྣམ་འབྱེད་ཤོག་བུ་ཉི་ཤུའི་
ཕྱི་ངོས་སུ། ཀུན་བཏུས་ལས་ཤིན་ཏུ་རྒྱས་པ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་
པ༑ ངོ་བོ་ཉིད་མེད་པ་གསུམ་ལ་དགོངས་ནས་གསུངས་པར་བཤད་ཅིང་། ཐེག་བསྡུས་ལས་
ཤིན་ཏུ་རྒྱས་པ་ལས་མེད་ཅེས་གསུངས་པ་ཐམས་ཅད་ཀྱིས་ཀུན་བརྟགས་དང་སྒྱུ་མ་ལ་སོགས་
པའི་དཔེ་བསྟན་པ་རྣམས་ཀྱིས་གཞན་དབང་དང་རྣམ་པར་བྱང་བ་བཞིས་ཡོངས་གྲུབ་བསྟན་པར་
གསུངས་པའི་མདོ་ནི་ཡུམ་གྱི་མདོར་སྣང་བས་འཁོར་ལོ་གཉིས་པ་དྲང་དོན་དུ་བཤད་པ་ཡང་དེ་
ཉིད་དང༌། །དེ་དང་མཐུན་པ་རྣམས་ལ་བཞེད་དོ། །ཞེས་པ་དང་། དེའི་མཇུག་ཏུ། རྣམ་བཤད་

རིགས་པ་དྲངས་ནས། ཞེས་གསུངས་པས། ཡུམ་གྱི་མདོ་འཁོར་ལོ་གཉིས་པར་བཞེད་
དོ༑ ༑ཞེས་གསུངས་པ་འདི་དག་གིས་ཡུམ་གྱི་མདོ་དང་དེ་དངོས་མིན་པའི་འཁོར་ལོ་གཉིས་པ་
གཞན་ཡང་ཡོད་པར་ཤཱནྟི་པ་སོགས་ཀྱིས་བཞེད་པར་བསྟན་པ་ཡིན་ནོ། །ཡུམ་གྱི་མདོ་འཁོར་ལོ་
བར་པར་ཁས་ལེན་ན། དེའི་ནང་ཚན་གྱི་མཐར་ཐུག་ཐེག་པ་གསུམ་དུ་གྲུབ་པར་སྟོན་པའི་མདོ་
ཚིག་དེ་ཡང་འཁོར་ལོ་བར་པ་ཡིན་ནམ་ཞེ་ན། དེ་འཁོར་ལོ་བར་བའི་མདོ་ཚིག་ཏུ་འདོད་ཀྱི་
འཁོར་ལོ་བར་པ་དངོས་ནི་མིན་ལ། འདི་འདྲའི་རིགས་བཀའ་བསྟན་བཅོས་མང་པོ་ལ་ཡང་ཤེས་
དགོས་སོ། །འོ་ན་བོད་དུ་འགྱུར་བའི་བཀའ་འདི་རྣམས་ལ་ཐེག་པ་ཆེ་ཆུང་གི་བཀའ་གཉིས་ཀྱི་
འཇོག་མཚམས་ཇི་ལྟར་ཞེ་ན། ཆེད་དུ་བྱ་བའི་གདུལ་བྱའི་ངོས་ནས་འཇོག་དགོས་ཀྱང་གཙོ་བོ་ནི་
གདུལ་བྱ་རིགས་ཅན་གསུམ་གང་ལ་དགོངས་རང་ཅག་རྣམས་ཀྱིས་ཤེས་དཀའ་བས། སྔོན་གྱི་
ལོ་པཎ་རྣམས་ཀྱིས་འགྱུར་གྱི་ཐོག་མར་ཐེག་པ་ཆེན་པོའི་མདོ་ཞེས་བྱ་བ་ཞེས་སྨོས་པ་ལས་མདོ་
དེ་ཉིད་ཀྱི་ནང་གང་དུ་ཡང་ཐེག་དམན་གྱི་མདོ་ཞེས་གསལ་པོ་བཀོད་པ་མ་མཐོང་ངོ༌། །གཟུངས་
ཀྱི་དབང་ཕྱུག་རྒྱལ་པོས་ཞུས་པའི་མདོ་དང་། ཏིང་ངེ་འཛིན་གྱི་རྒྱལ་པོའི་མདོ་དང༌། ས་བཅུ་པ་
ལ་སོགས་པ་རྣམས་ཀྱི་ཐོག་མར་ཐེག་པ་ཆེན་པོ་ཞེས་མ་སྦྱར་ཡང་ཐེག་ཆེན་གྱི་བཀའ་ཡིན་པ་
གདོན་མི་ཟ་སྟེ། ཆེད་དུ་བྱ་བའི་གདུལ་བྱ་ཐེག་ཆེན་གྱི་རིགས་ཅན་ལ་གཙོ་བོར་དགོངས་ནས་
གསུངས་པའི་ཕྱིར།
༈ བཞི་བ་དྲང་ངེས་ཀྱི་ཁྱད་པར་མི་འདྲ་བ་བསྟན་པ་ལ། སེམས་ཙམ་པའི་
ལུགས༑ རང་རྒྱུད་པའི་ལུགས། ཐལ་འགྱུར་བའི་ལུགས་སོ། །དང་པོ་ལ། དྲང་ངེས་འབྱེད་
ཚུལ་དངོས་དང་། དེས་གྲུབ་པའི་དོན་ལ་དོགས་པ་དཔྱད་པའོ། །དང་པོ་ནི། སྤྱིར་སེམས་ཙམ་
པའི་ལུགས་ལ་དྲང་ངེས་ཀྱི་མདོ་སོ་སོའི་འཇོག་བྱེད་དགོངས་འབྲེལ་ལས་དངོས་སུ་མ་གསུངས་
ཀྱང་སྟོན་ཚུལ་དང་པོ་གཉིས་དྲང་དོན་དང་། ངོ་བོ་ཉིད་མེད་ཚུལ་སོ་སོར་ཕྱེ་ནས་གསུངས་པས་

ངེས་དོན་དུ་བསྟན་པའི་ཤུགས་ཀྱིས་དངོས་ཟིན་སྒ་ཇི་བཞིན་དུ་ཁས་བླང་དུ་རུང་བའི་མདོ་རྣམས་
ངེས་དོན་གྱི་མདོ་དང་། དེ་ལྟར་མི་རུང་བའི་མདོ་རྣམས་དྲང་དོན་གྱི་མདོར་གོ་ནུས་ལ། སློབ་
དཔོན་ཤཱནྟི་པས་ཀྱང་དེ་ལྟར་གསུངས་ཏེ། ཤེར་ཕྱིན་མན་ངག་ལས། མདོ་གང་དག་གི་དོན་སྒྲ་ཇི་
བཞིན་པ་ཡིན་པ་དེ་ནི་ངེས་པའི་དོན་ཁོ་ནའོ། །དོན་དེ་ལ་ནི་དོན་གཉིས་པ་ཡོད་པ་མ་ཡིན་
ཏེ༑ འདིའི་དོན་ངེས་པ་ཁོ་ནའོ། །ཞེས་བྱ་བས་ན་ངེས་པའི་དོན་ནོ། །ཞེས་གསུངས་པའི་
ཕྱིར༑ དབུ་མ་པས་དྲང་དོན་གྱི་མདོ་ཡིན་ན། དྲང་དོན་དགོངས་པ་ཅན་གྱི་མདོ་ཡིན་པས་མ་ཁྱབ་
པར་བཞེད་ཀྱང་། སེམས་ཙམ་པས་ཁྱབ་པར་བཞེད་དེ། དེས་དྲང་དོན་གྱི་མདོ་ཡིན་ན། སྒ་ཇི་
བཞིན་པ་མིན་པས་ཁྱབ་པར་བཞེད་པའི་ཕྱིར། དྲང་ངེས་རྣམ་འབྱེད་ཤོག་ཏུ་ཉེར་གཅིག་པའི་ཕྱི་
དངོས་སུ། དྲང་དོན་དུ་འགྲེལ་ལུགས་ལ་སྒོ་མང་དུ་ཡོད་ཀྱང་། ཞེས་གསུངས་པ་ནི། སེམས་
ཙམ་པའི་སྐབས་ཡིན་པས་དེའི་དོན་ནི། ཕ་དང་མ་ནི་བསད་བྱ་ཞིང་། །རྒྱལ་པོ་གཙང་སྐྲ་ཅན་
གཉིས་དང༌། །ཡུལ་འཁོར་འཁོར་དང་བཅས་བཅོམ་ནས། །མི་དེ་དག་པ་ཉིད་དུ་འགྱུར། །ཞེས་
གསུངས་པ་ལྟ་བུའི་དྲང་དོན་དུ་འགྲེལ་ཚུལ་དང༌། འཁོར་ལོ་དང་པོར་ཕྱི་དོན་ཡོད་པར་གསུངས་
པ་ལྟ་བུའི་དྲང་དོན་དུ་འགྲེལ་ཚུལ་དང༌། འཁོར་ལོ་བར་པར་ཕྱོགས་གཅིག་ཏུ་ཆོས་ཐམས་ཅད་
ངོ་བོ་ཉིད་མེད་པར་གསུངས་པ་ལྟ་བུའི་དྲང་དོན་དུ་འགྲེལ་ཚུལ་ཏེ། །འགྲེལ་ཚུལ་མི་འདྲ་བ་
གསུམ་ཡོད་པ་ལ་དགོངས་སོ། །དེ་ལ་དང་པོ་ནི། འཇིག་རྟེན་ན་ངན་པར་གྲགས་པའི་ཚིག་གི་
བརྗོད་པ་འཁྱོག་པོས་དོན་ཟབ་མོ་ཞིག་སྟོན་པར་ཕྱེད་པ་ཡིན་པས་དངོས་ཟིན་ཙམ་མདོ་དེའི་བརྗོད་
བྱའི་དོན་མིན་ལ། གང་ལ་གསུངས་པའི་གདུལ་བྱ་དེས་ཀྱང་དངོས་ཟིན་དེ་ཉིད་འཛིན་དུ་འཇུག་
པར་མི་རུང་ཞིང་དགོངས་གཞི་ལས་དང་ཉོན་མོངས་སོགས་སྤངས་ན་དག་པ་ཐོབ་པ་མདོ་དེའི་
བརྗོད་དོན་དང་། གདུལ་བྱས་ཀྱང་དེ་ཙམ་ཞིག་འཛིན་དུ་གཞུག་པར་བཞེད་ནས་གསུངས་པ་ཡིན་
ཏེ༑ མདོ་གསུངས་པ་པོ་ཉིད་དོན་གཞན་ལ་དགོངས་ནས་སྒྲ་གཞན་གྱིས་འགལ་བ་ལྟ་བུར་

གསུངས་པའི་ཕྱིར། འདིས་མཚོན་ནས། སྙིང་པོ་མེད་ལ་སྙིང་པོར་ཤེས། །ཞེས་སོགས་
གསུངས་པ་ལྟ་བུ་དང་། ཡིད་མི་ཆེས་དང་བྱ་མི་གཟོ། །མི་གང་ཁྱིམ་འབིགས་བྱེད་པ་
དང༑ ༑གོ་སྐབས་བཅོམ་དང་སྐྱགས་པ་ཟ། །དེ་ནི་སྐྱེས་བུ་མཆོག་ཡིན་ནོ། །ཞེས་པ་ལྟ་བུའི་མདོ་
དགོངས་པ་ཅན་དུ་འགྲེལ་ཚུལ་ཡང་ཤེས་པར་བྱའོ། །ཚུལ་གཉིས་པ་ནི། །སེམས་ཙམ་པའི་
ལུགས་ལ་ཕྱི་དོན་ཡོད་པར་གསུངས་པའི་མདོ་དེའི་དངོས་ཟིན་དེ་ཉིད་མདོ་དེའི་བརྗོད་བྱ་ཡང་
ཡིན་ལ། གང་ལ་གསུངས་པའི་གདུལ་བྱས་རེ་ཞིག་དངོས་ཟིན་དེ་ཉིད་འཛིན་དུ་གཞུགས་པར་
བཞེད་ནས་གསུངས་ཀྱང་སྒྲ་ཇི་བཞིན་པ་ལ་གནོད་བྱེད་ཡོད་པའི་དོན་གྱིས་དྲང་དོན་དུ་འགྲེལ་བ་
ཡིན་པས། དགོངས་གཞི་ནི་གཟུགས་སོགས་ཀྱི་སྣང་བ་ཙམ་ལ་དགོངས་སོ། །འདིས་མཚོན་
ནས༑ གང་ཟག་གི་བདག་ཡོད་པར་སྟོན་པ་དང་། །དབུ་མ་པའི་ལུགས་ལ་མཐར་ཐུག་ཐེག་པ་
གསུམ་དུ་གྲུབ་པར་སྟོན་པ་དང་། ཀུན་གཞི་ཡོད་པར་སྟོན་པ་དང་། རང་ཅག་གི་སྟོན་པས་ང་
དེའི་ཚེ་དེའི་དུས་ན་སངས་རྒྱས་རྣམ་གཟིགས་སུ་གྱུར་ཏོ། །ཞེས་གསུངས་པ་དང་། སྦྱིན་པ་ལ་
བསྔགས་ཤིང་ཚུལ་ཁྲིམས་ལ་སྨོད་པའི་མདོ་རྣམས་དྲང་དོན་དུ་འགྲེལ་བའི་ཚུལ་ཡང་ཤེས་པར་
བྱའོ༑ ༑གསུང་རབ་རྣམས་སུ་དྲང་དོན་དགོངས་པ་ཅན་དུ་འགྲེལ་ཚུལ་འདི་དང་མཐུན་པར་མང་
དུ་གསུངས་སོ། །འགྲེལ་ཚུལ་གསུམ་པ་ནི། འཁོར་ལོ་བར་པ་ལས་ཕྱོགས་གཅིག་ཏུ་ཆོས་
ཐམས་ཅད་ངོ་བོ་ཉིད་མེད་པར་གསུངས་པའི་དངོས་ཟིན་ཙམ་མདོ་དེའི་བརྗོད་བྱ་ཡིན་ཅིང་། གང་
ལ་གསུངས་པའི་གདུལ་བྱས་ཀྱང་མདོ་དེའི་དངོས་ཟིན་སྒྲ་ཇི་བཞིན་དུ་མི་འཛིན་ཅིང་། མདོ་དེའི་
དགོངས་གཞི་ངོ་བོ་ཉིད་མེད་ཚུལ་གསུམ་པོ་དེ་ཉིད་མདོ་དེའི་བརྗོད་བྱ་དང་། དེའི་ཆེད་དུ་བྱ་བའི་
གདུལ་བྱས་ཀྱང་མདོ་གཞན་ལ་མ་ལྟོས་པར་བསམ་དོན་དེ་ཉིད་ལེགས་པར་རྟོགས་ནུས་པ་ཡིན་
ནོ༑ ༑འོ་ན་འགྲེལ་ཚུལ་དང་པོ་དང༌། གསུམ་པ་འདི་ལ་ཁྱད་པར་ཅི་ཡོད་སྙམ་ན། སྔ་མ་ནི་
འཇིག་རྟེན་ན་ཚིག་གི་བརྗོད་པ་ངན་པར་གྲགས་པའི་སྒྲ་འགལ་བས་གསུངས་པ་དང༌། དེའི་

བསྟན་དོན་ཇི་ལྟ་བ་བཞིན་ཆེད་དུ་བྱ་བའི་གདུལ་བྱས་ཀྱང་མདོ་གཞན་ལ་མ་བརྟེན་པར་ཇི་ལྟ་བ་
བཞིན་རྟོགས་མི་ནུས་ལ། འགྲེལ་ཚུལ་གསུམ་པ་ནི་སྒྲ་འགལ་བས་མ་གསུངས་པ་དང་བསྟན་
དོན་དེ་ཉིད་གདུལ་བྱས་མདོ་གཞན་ལ་མ་བརྟེན་པར་ཡང་རྟོགས་ནུས་པས་ཆེས་མི་འདྲ་བའི་ཁྱད་
པར་ཡོད་དོ། །དེས་ན་སེམས་ཙམ་པའི་ལུགས་ལ་དྲང་དོན་དུ་འགྲེལ་ཚུལ་གྱི་སྒོ་མི་འདྲ་བ་
གསུམ་ཡོད་ཀྱང་། དབུ་མ་པའི་ལུགས་ལ་གཉིས་ཡོད་པར་འོག་ཏུ་འཆད་དོ། །འོ་ན་འགྲེལ་
ཚུལ་བར་པའི་སྐབས་ཀྱི་དངོས་ཟིན་རྣམས་མདོ་དེ་དང་དེའི་བརྗོད་བྱར་འདོད་ན་གང་ཟག་གི་
བདག་ཡོད་པ་སོགས་མདོ་དེའི་བརྗོད་བྱར་སྨྲ་ནུས་སམ་ཞེ་ན། དེ་དག་མདོ་དེ་དང་དེའི་བརྗོད་བྱ་
དང༑ དེའི་ཆེད་དུ་བྱ་བའི་གདུལ་བྱ་ལ་རེ་ཞིག་དེ་ཙམ་ཞིག་འཛིན་དུ་བཅུག་པས་རྗེས་སུ་འཛིན་
ནུས་ཤིང་གདུལ་བྱ་དེ་དག་ལ་ཕན་དགོས་པར་ཡང་འགྱུར་བ་ཡིན་ཀྱང་། སྤྱིར་མདོ་ཙམ་གྱི་
བརྗོད་བྱར་བཞག་མི་དགོས་པ་ནི་གང་ཟག་གི་བདག་ཡོད་པ་དེ་གང་ཟག་གི་བདག་ཞེས་པའི་ངག་
གི་ཞེན་པའི་བརྗོད་བྱ་ཡིན་ཀྱང་། སྦིར་ངག་ཙམ་གྱི་ཞེན་པའི་བརྗོད་བྱར་བཞག་ཏུ་མི་རུང་བ་ནི་བློ་
གྲོས་ཞིབ་མོས་དཔྱད་པ་ལས་ཤེས་སོ། །དེ་ནི་དྲང་ངེས་རྣམ་འབྱེད་ཤོག་བུ་ང་གཅིག་པའི་ནང་
ངོས་སུ། དེས་ན་འདི་ལ་བརྗོད་བྱ་གཅིག་བསྟན་དགོས་ལ་སྒྲ་ཟིན་ལས་གཞན་པའི་བརྗོད་བྱ་ཡང་
བསྟན་དུ་མེད་པའི་ཕྱིར། དངོས་ཟིན་གྱི་དོན་རྣམས་བརྗོད་པར་བྱ་དགོས་ཤིང་། སྒྲ་ཇི་བཞིན་པའི་
དོན་ལ་གནོད་པ་བསྟན་ནས་ངེས་དོན་མིན་པར་སྒྲུབ་པ་ནི་འདོད་པ་ཡིན་ནོ། །དེས་ན་གསུང་རབ་
ཀྱི་བརྗོད་བྱའི་དོན་ཡང་ཡིན། གསུང་བ་པོའི་དགོངས་པ་ཡང་ཡིན་པ་དང༌། གསུང་བ་པོའི་
དགོངས་པ་མིན་ཡང་གསུང་རབ་ཀྱི་དོན་དུ་བཞག་དགོས་པ་གཉིས་ཡོད་དོ། །ཞེས་གསུངས་པ་
ལ་བརྟེན་ནས་རྟོགས་པ་ཡིན་པས་བློ་གྲོས་དང་ལྡན་པ་རྣམས་ཀྱིས་གཞན་དུ་མ་སེམས་ཤིག དེ་
ལྟར་ན་སེམས་ཙམ་པའི་ལུགས་ལ་འཁོར་ལོ་གསུམ་ལས་དང་པོ་གཉིས་དྲང་དོན་དགོངས་པ་
ཅན་དང༌། ཐ་མ་ངེས་དོན་སྒྲ་ཇི་བཞིན་པར་རང་ཅག་ཐམས་ཅད་ལ་གྲགས་པ་ལྟར་ཡིན་

ནོ༑ ༑དེའི་དབང་དུ་བྱས་ན་སེམས་ཙམ་པས་ནི། རང་གི་དངོས་ཟིན་སྒྲ་ཇི་བཞིན་པར་ཁས་བླང་དུ་
རུང་བའི་རབ་ཏུ་ཕྱེ་བའི་མདོར་དམིགས་པ། ངེས་དོན་གྱི་མདོའི་མཚན་ཉིད། དེ་ལྟར་མི་རུང་
བའི་རབ་ཕྱེ་བའི་མདོར་དམིགས་པ། དྲང་དོན་གྱི་མདོའི་མཚན་ཉིད་དུ་འཇོག་གོ །བོད་སྔ་མ་
དག་ཉན་ཐོས་སྡེ་གཉིས་ལ་ཐེག་ཆེན་གྱི་བཀའ་ཁས་ལེན་པ་སུ་ཡང་མེད་པར་བཞེད་ཀྱང་། རྒྱལ་
ཚབ་ཐམས་ཅད་མཁྱེན་པས་ཉན་ཐོས་སེན་ཏ་པ་མ་གཏོགས་གཞན་རྣམས་ཀྱིས་ཐེག་ཆེན་གྱི་
བཀའ་མི་སྤོང་ཞིང་། ཁྱད་པར་ཚད་མ་སྡེ་བདུན་ནས་བཤད་པའི་མདོ་སྡེ་པས། འཁོར་ལོ་བར་
པར་ཆོས་ཐམས་ཅད་ངོ་བོ་ཉིད་མེད་པར་གསུངས་པ་དགོངས་པ་ཅན་དུ་འགྲེལ་ཚུལ་ནི། རྣམ་
འགྲེལ་དུ། ཕུང་པོ་ལ་སོགས་བྱེ་བྲག་གིས། །མཚན་ཉིད་ཐམས་ཅད་བྱེད་པ་ཡི། །ཁྱད་པར་དེ་
ཡང་དེ་ཉིད་མིན། །དེས་ཀྱང་དེ་དག་མཚན་ཉིད་བྲལ། །ཞེས་པ་འདིས་འགྲེལ་བར་ཐར་ལམ་
གསལ་བྱེད་དང་། དྲང་ངེས་རྣམ་འབྱེད་ཤོག་བུ་བཅུ་དྲུག་པའི་ནང་ངོས་སུ་གསལ་བར་གསུངས་
པས༑ ཚད་མ་སྡེ་བདུན་ནས་བཤད་པའི་མདོ་སྡེ་པས་ཀྱང་དྲང་ངེས་ཀྱིམཚན་གཞི་འཇོག་ཚུལ་སྔ་
མ་ལྟར་བྱེད་དོ།།
༈ གཉིས་པ་དེས་གྲུབ་པའི་དོན་ལ་དོགས་པ་དཔྱད་པ་ལ། ཀུན་བརྟགས་
རང་གི་མཚན་ཉིད་ཀྱིས་མ་གྲུབ་པའི་དོན་བཤད། དེ་ལ་བརྟེན་ནས་ཕྱི་རོལ་དོན་གྱིས་སྟོང་པའི་
རྣམ་པར་རིག་པ་ཙམ་ལ་འཇུག་པའི་ཚུལ་ལོ། །དང་པོ་ནི། སེམས་ཙམ་པའི་ལུགས་ལ། ཀུན་
བརྟགས་རང་གི་མཚན་ཉིད་ཀྱིས་མ་གྲུབ་པ་འཁོར་ལོ་ཐ་མས་གཙོ་བོར་འཆད་ན། ཀུན་བརྟགས་
ཇི་ལྟ་བུ་དེ་རང་གི་མཚན་ཉིད་ཀྱིས་མ་གྲུབ་པའི་དོན་དེ་གང་ཞེ་ན། སྤྱིར་ཀུན་བརྟགས་ལ་མཚན་
ཉིད་ཡོངས་སུ་ཆད་པའི་ཀུན་བརྟགས་དང་། རྣམ་གྲངས་པའི་ཀུན་བརྟགས་གཉིས། དང་པོ་ནི༑ གང་ཟག་དང་ཆོས་ཀྱི་བདག་གཉིས་ལ་སོགས་པའི་ཤེས་བྱ་ལ་མི་སྲིད་པའི་ཀུན་བརྟགས་
རྣམས་དང༌། གཉིས་པ་ནི། འདུས་མ་བྱས་ཀྱི་ནམ་མཁའ་ལ་སོགས་པ་མདོ་སྡེ་པའི་ལུགས་ལ་

སྤྱི་མཚན་དུ་གྲགས་པ་ཤེས་བྱ་ལ་སྲིད་པའི་ཀུན་བརྟགས་རྣམས་ལ་འཇོག་སྟེ། དྲང་ངེས་རྣམ་
འབྱེད་ཤོག་བུ་བཅོད་བརྒྱད་པའི་ཕྱི་ངོས་སུ། སྤྱིར་ཀུན་བརྟགས་ལ་སྤྱི་མཚན་ཐམས་ཅད་
དང༑ ནམ་མཁའ་ལ་སོགས་པ་དུ་མ་ཞིག་ཡོད་ཀྱང་དགོངས་འགྲེལ་ལས་མ་གསུངས་པ་
ནི༑ ཀུན་བརྟགས་གང་གིས་སྟོང་པ་ཡོངས་གྲུབ་ཏུ་འཇོག་པའི་སྐབས་སུ་དེ་དག་མི་མཁོ་བས་
སོ༑ ༑ཞེས་གསུངས་པའི་ཕྱིར། ཀུན་བརྟགས་ཐམས་ཅད་རྟོག་པས་བཏགས་ཙམ་ཡིན་
ཀྱང༑ མིང་དང་བརྡས་འཇོག་ནུས་པས་མ་ཁྱབ་སྟེ། དྲང་ངེས་རྣམས་འབྱེད་ཀྱི་གསུང་སྔ་མའི་
མཇུག་ཏུ་དེ་དག་གི་མང་པོ་ཞིག་མིང་དང་བརྡས་འཇོག་མི་ནུས་པའི་ཞེས་སོགས་གསུངས་པས་
ཀུན་བརྟགས་གཞི་གྲུབ་ནི། སྒྲ་རྟག་པས་སྟོང་པ་ལྟ་བུ་ནི་སྒྲ་རྟག་པ་མེད་དོ་ཞེས་བརྗོད་པ་གོམས་
པའི་བག་ཆགས་ཀྱི་དབང་ཙམ་གྱིས་བློ་ཡུལ་དུ་འགྱུར་བའང་མ་ཡིན་ལ། སྒྲ་རྟག་པ་མེད་དོ་
ཞེས་པའི་ཐ་སྙད་ཙམ་གྱིས་ཀྱང་འཇོག་པ་ཙམ་དང་མིང་གིས་ཐ་སྙད་གོམས་པ་ཙམ་གྱིས་དོན་དེ་
དག་ཇི་ལྟ་བ་བཞིན་བློ་ཡུལ་དུ་བྱེད་མི་ནུས་པས་མིང་དང་བརྡས་བཞག་མི་ནུས་ཞེས་བྱ་
ལ༑ བདག་གཉིས་དང་སྒྲ་རྟག་པ་སོགས་ནི་འགའ་ཞིག་རིགས་པ་ལ་མི་ལྟོས་པར་བག་ཆགས་
ཀྱིས་བློ་ལ་འཆར་ནུས་ཤིང་གྲུབ་མཐའ་སྨྲ་བ་པོ་སོགས་ཀྱི་ཐ་སྐད་བཏགས་པས་དེ་དག་བློ་ཡུལ་
དུ་ལྷང་གིས་འཆར་བ་ལ་དགོངས་ནས་མིང་དང་བརྡས་བཞག ཅེས་སོ། །འོ་ན། ཀུན་བརྟགས་
ལ་མིང་དང་བརྡས་བཞག་པ་ཙམ་གྱིས་མ་ཁྱབ་ན། དགོངས་འགྲེལ་ལས། དེ་ནི་མིང་དང་
བརྡས་བཞག་པའི་མཚན་ཉིད་ཡིན་གྱི་རང་གི་མཚན་ཉིད་ཀྱིས་རྣམ་པར་གནས་པ་ནི་མ་ཡིན་པས་
དེའི་ཕྱིར་དེ་ནི་མཚན་ཉིད་ངོ་བོ་ཉིད་མེད་པ་ཞེས་བྱའོ། །ཞེས་མིང་དང་བརྡས་བཞག་པ་ཙམ་གྱིས་
གསུངས་པ་དང་འགལ་ལོ་ཞེ་ན། །སྐྱོན་མེད་དེ། དྲང་ངེས་རྣམ་འབྱེད་ཤོག་བུ་གསུམ་པའི་ཕྱི་
ངོས་སུ་མདོ་དེའི་དོན་འཆད་པ་ན། འདིར་རང་གི་མཚན་ཉིད་ཀྱིས་ཡོད་མེད་བསྟན་ཚོད་ནི་མིང་
བརྡ་ལ་ལྟོས་ནས་བཞག་མ་བཞག་ཡིན་ལ། ཞེས་གསུངས་པས། བདག་གཉིས་ལྟ་བུ་རང་གི་

མིང་དང་བརྡ་ཁོ་ནས་བཞག་དགོས་པའི་ཀུན་བརྟགས་ལ་དགོངས་པ་ཡིན་ནོ། །རྣམ་རིགས་པས་
མིང་དང་བརྡ་ཙམ་གྱིས་བཞག་པ་དངོས་པོ་དེ་ཁོ་ནའི་ཁྱད་ཆོས་སུ་འདོད་པ་ཡིན་ཏེ། དྲང་ངེས་
རྣམ་འབྱེད་ཤོག་བུ་བཅུ་བདུན་པའི་ཕྱི་ངོས་སུ། འོན་ཀྱང་མིང་དང་བརྡས་བཞག་པ་ཙམ་ཡིན་ཕྱིན་
ཆད་དེ་ལ་རྒྱུ་འབྲས་མི་རུང་བར་འདིས་འདོད་དོ། །ཞེས་དང༌། སྟོང་ཐུན་ཤོག་བུ་བཅོ་ལྔ་བའི་ཕྱི་
ངོས་སུ། རྣམ་རིག་པས་བག་ཆགས་བརྟན་བྱུང་གི་དབང་ཤེས་ལ་སྣང་བའི་དོན་ཡང་
ཡིན༑ རང་གི་མཚན་ཉིད་ཀྱིས་མ་གྲུབ་པར་མིང་དང་བརྡས་བཞག་པ་ཙམ་ཡང་ཡིན་པའི་གཞི་
མཐུན་འཇོག་ཤེས་ཀྱང་མིང་དང་བརྡས་བཞག་པ་ཙམ་ལ་རྒྱུ་འབྲས་འཇོག་མི་ཤེས་པས་དེ་དང་
དངོས་པོའི་གཞི་མཐུན་མི་འདོད་དོ། །ཞེས་དང་། ཤོག་བུ་བཅུ་དྲུག་པའི་ནང་ངོས་སུ། སེམས་
ཙམ་པས་དབང་ཤེས་ལ་དེ་ལྟར་སྣང་བའི་དོན་དེ་ཉིད་ཚད་མ་པ་ལ་སྐབས་དེར་གྲགས་པའི་རང་
མཚན་དུ་འདོད་པར་སྟོན་པའང་མ་ཡིན་ཏེ། རྣམ་རིག་པས་དེ་ལྟར་ན་དོན་དེ་ཉིད་མིང་དང་བརྡས
བཞག་པ་ཙམ་དང༌། དོན་བྱེད་ནུས་པ་གཉིས་ཀར་འདོད་དོ། །ཞེས་བཞེད་དགོས་ཀྱང་། རྣམ་
རིག་པས་མིང་དང་བརྡས་བཞག་པ་ཙམ་ལ་རྒྱུ་འབྲས་འཇོག་མི་ཤེས་པར་གསུངས་མ་ཐག་པ་
ལྟར་རོ། །ཞེས་གསུངས་པའི་ཕྱིར། སེམས་ཙམ་པས་གཟུགས་སོགས་རང་འཛིན་རྟོག་པའི་
ཞེན་གཞི་ཡིན་པ་ཤེས་བྱ་ལ་སྲིད་པའི་ཀུན་བརྟགས་དང་། དེ་རང་འཛིན་རྟོག་པའི་ཞེན་གཞིར་
རང་གི་མཚན་ཉིད་ཀྱིས་གྲུབ་པ་ཤེས་བྱ་ལ་མི་སྲིད་པའི་ཀུན་བརྟགས་སུ་འདོད་པ་ཡིན་ཏེ། དྲང་
ངེས་རྣམ་འབྱེད་ཤོག་བུ་བཅུ་བདུན་པའི་ཕྱི་ངོས་སུ། དེ་ལྟར་ན་གཟུགས་སོགས་རྟོག་པའི་ཞེན་
གཞི་ཡིན་པ་དེ་མིང་བརྡས་བཞག་པའི་ཀུན་བརྟགས་ཡིན་མོད་ཀྱང་ཚད་མས་གྲུབ་པས་དགག་མི་
ནུས་ལ། དེ་ཉིད་དངོས་པོ་དེ་དག་གི་རང་གི་མཚན་ཉིད་ཀྱིས་གྲུབ་པ་ནི་མིང་ཙམ་གྱིས་བཞག་
པའི་ཀུན་བརྟགས་ཤེས་བྱ་ལ་མི་སྲིད་པ་ཡིན་པའི་མིང་དང་བརྡས་བཞག་པ་ལ་ཚད་མས་གྲུབ་མ་
གྲུབ་གཉིས་ཡོད་དོ། །ཞེས་གསུངས་པའི་ཕྱིར། དེ་བཞིན་དུ། དབུ་མ་པས་གཟུགས་སོགས་ཐ་

སྐད་དུ་ཡོད་པ་ཤེས་བྱ་ལ་སྲིད་པའི་ཀུན་བརྟགས་དང་། གཟུགས་སོགས་དོན་དམ་དུ་ཡོད་པ་
ཤེས་བྱ་ལ་མི་སྲིད་པའི་ཀུན་བརྟགས་སུ་འདོད་པར་གསལ་ལོ། །འོ་ན་རང་གི་མཚན་ཉིད་ཀྱིས་
གྲུབ་མ་གྲུབ་ཀྱི་དོན་དེ་ཇི་ལྟ་བུ་སྙམ་ན། སེམས་ཙམ་པས་རང་གི་མཚན་ཉིད་ཀྱིས་གྲུབ་པ་
དང༑ བདེན་པར་གྲུབ་པ་དོན་གཅིག་ཏུ་འདོད། རང་རྒྱུད་པ་དང་མདོ་སྡེ་པ་སོགས་ཀྱིས་དེ་ལྟར་
མི་འདོད་པའི་ལུགས་སོ་སོར་ཕྱེ་བའི་ཕྱིར། དྲང་ངེས་རྣམ་འབྱེད་ཤོག་བུ་གསུམ་པའི་ཕྱི་ངོས་
སུ༑ འདིར་རང་གི་མཚན་ཉིད་ཀྱིས་ཡོད་མེད་བསྟན་ཚོད་ནི་མིང་དང་བརྡ་ལ་ལྟོས་ནས་བཞག་མ་
བཞག་ཡིན་ལ། བཞག་པ་ལ་ཡང་ཡོད་པས་མ་ཁྱབ་ཅིང་། འཇོག་ལུགས་ཀྱང་ཐལ་འགྱུར་
བས་ཡོད་པ་རྣམས་མིང་གི་ཐ་སྙད་ཀྱི་དབང་གིས་བཞག་པ་དང་ཆེས་མི་མཐུན་པས་རང་གི་
མཚན་ཉིད་ཀྱིས་ཡོད་མེད་ཀྱི་དོན་ཡང་མི་མཐུན་ནོ། །འོན་ཀྱང་འདིའི་རང་མཚན་གྱིས་གྲུབ་པར་
འཛིན་པ་ཡོད་ན་ཐལ་འགྱུར་བའི་རང་མཚན་གྱིས་གྲུབ་པར་འཛིན་པ་ཡང་ཡོད་ལ། གཞི་འགའ་
ཞིག་སྔ་མ་ལྟར་མི་འཛིན་ཀྱང་ཕྱི་མ་ལྟར་འཛིན་པ་ནི་ཡོད་དོ། །ཞེས་དང་། སྟོང་ཐུན་ཤོག་བུ་བཅུ་
བདུན་པའི་ནང་ངོས་སུ། དེ་ཡང་འདི་པའི་རང་ལུགས་ལ་ཀུན་བརྟགས་རང་གི་མཚན་ཉིད་ཀྱིས་
མ་གྲུབ་པར་འདོད་ཀྱང་། དབུ་མ་ཐལ་འགྱུར་བས་དགག་བྱའི་རང་གི་མཚན་ཉིད་ཀྱིས་གྲུབ་པའི་
དོན་སེམས་ཙམ་པས་ཀུན་བརྟགས་ལ་ཡང་འདོད་པས་རང་གི་མཚན་ཉིད་ཀྱིས་གྲུབ་ཅེས་པའི་
མིང་ཙམ་མཚུངས་ཀྱང་དོན་ཤིན་ཏུ་ཁྱད་པར་ཆེ་ལ། དེ་བཞིན་དུ་རྟོག་པའི་སྣང་ཡུལ་དང་སྤྱི་
མཚན་རང་གི་མཚན་ཉིད་ཀྱིས་མ་གྲུབ་པར་གཞུང་གཞན་ནས་བཤད་པ་དག་གི་ལུགས་
ལའང༑ ཐལ་འགྱུར་བའི་དགག་བྱའི་རང་གི་མཚན་ཉིད་ཀྱིས་གྲུབ་པའི་དོན་ཚང་ཡོད་དོ། །དེ་
བཞིན་དུ། དབུ་མ་ཐལ་རང་སེམས་ཙམ་པ་རྣམས་ཀྱི་བདེན་པར་གྲུབ་པའི་ཚད་ལའང་འཇོག་
མཚམས་ཕྲ་རགས་ཀྱི་ཁྱད་ཆེན་པོ་ཡོད་པས། རང་གི་མཚན་ཉིད་ཀྱིས་གྲུབ་པ་དང་བདེན་པར་
གྲུབ་པ་ཞེས་སོགས་ཀྱི་མིང་ཙམ་ལ་འཁྲུལ་བར་མི་བྱའོ། །ཞེས་གསུངས་པས། འདི་དག་གི་

དོན་གོ་སླ་བར་བརྗོད་ན།
བྱེ་བྲག་ཏུ་སྨྲ་བས། བུམ་པ་དང་ཆུ་ལ་སོགས་པ་རགས་པའི་དངོས་པོ་
དང༑ འདུས་མ་བྱས་ཀྱི་ནམ་མཁའ་སོགས་བཏགས་ཡོད་ཡིན་པས་དོན་དམ་པར་མ་གྲུབ་ཅིང་
ཀུན་རྫོབ་ཙམ་དུ་ཡོད་པ་དང་། རྡུལ་ཕྲན་ཕྱོགས་ཀྱི་ཆ་མེད། ཤེས་པ་སྐད་ཅིག་ཆ་མེད་དུས་ཀྱི་
ཐུང་མཐའ་སོགས་རྫས་ཡོད་ཡིན་པས་དོན་དམ་དུ་གྲུབ་པར་འདོད་དེ། ཆ་ཛོད་ལས། གང་ལ་
བཅོམ་དང་བློ་ཡིས་གཞན། བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། ཡོད་
དེ་དོན་དམ་ཡོད་གཞན་ནོ། །ཞེས་གསུངས་པའི་ཕྱིར། མདོ་སྡེ་པའི་ལུགས་ལ། རང་མཚན་ལ་
བདེན་གྲུབ་དང་། སྤྱི་མཚན་ལ་བདེན་པར་མ་གྲུབ་པའི་ཆོས་སུ་འདོད་པ་སོགས་གྲགས་ཆེ་
ཞིང༑ དེས་གཟུགས་སོགས་རང་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་
འདུས་བྱས་ཀྱི་ཕྱོགས་ལ་འཐད་པ་བཞིན་དུ། འདུས་མ་བྱས་ཀྱི་ཆོས་རྣམས་ལ་ཡང་འཐད་པར་
འདོད་ཀྱང༌། འདུས་མ་བྱས་ཀྱི་ཆོས་རྣམས་རང་མཚན་དུ་མི་འདོད་དེ། དྲང་ངེས་རྣམ་འབྱེད་
ཤོག་བུ་བཅུ་བདུན་པའི་ཕྱི་ངོས་སུ། དོན་སྨྲ་གཉིས་ཀྱིས་གཟུགས་སོགས་རྟོག་པའི་ཞེན་གཞི་དང་
བརྡ་འདོགས་པའི་གནས་སུ་རང་མཚན་གྱིས་གྲུབ་པ་ཁེགས་ན། དེ་དག་ཡོད་པར་འཇོག་མི་
ཤེས་ཏེ། ཚད་མ་པ་ལ་གྲགས་པའི་རང་མཚན་ནི་མིན་ནོ། །ཞེས་གསུངས་པའི་ཕྱིར།
སེམས་ཙམ་པའི་ལུགས་ལ། དོན་དམ་པར་ཡོད་མེད་ཀྱི་དོན་ནི། རྟོག་པས་
བཏགས་ཙམ་མ་ཡིན་པར་ཡུལ་དེའི་གནས་ཚོད་ཀྱི་ངོས་ནས་གྲུབ་པ་དང་། དེར་མ་གྲུབ་པ་ལ་
འདོད་དེ། ངོ་བོ་ཉིད་གསུམ་གྱི་དང་པོ་རྟོག་པས་བཏགས་ཙམ་དང་། ཕྱི་མ་གཉིས་དེ་མ་ཡིན་
པར་རང་གི་མཚན་ཉིད་ཀྱིས་གྲུབ་པར་འདོད་པའི་ཕྱིར། རང་རྒྱུད་པའི་ལུགས་ལ། བདེན་པར་
ཡོད་མེད་ཀྱི་དོན་ནི། བློ་མ་འཁྲུལ་བ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་
ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་ན། །བདེན་པར་གྲུབ་དགོས་པ་དང༌། དེར་

མེད་པའི་དོན་གྱིས་བདེན་མེད་དུ་འདོད་དོ། །ཐལ་འགྱུར་བའི་ལུགས་ལ། མིང་དང་བརྔ་ཙམ་
གྱིས་ཕར་བཞག་པ་ཙམ་མ་ཡིན་པར་ཡུལ་རང་གི་ངོས་ནས་ཚུར་གྲུབ་ན། བདེན་པར་གྲུབ་
དགོས་པ་དང་། དེ་ལས་ལོག་པས་ན་བདེན་པར་མ་གྲུབ་པར་བཞེད་པ་སོགས་གྲུབ་མཐའ་གོང་
འོག་གི་ཁྱད་པར་ལེགས་བར་ཕྱེ་དགོས་པའི་དོན་ནོ། །སེམས་ཙམ་པས་གཞལ་བའི་ཚེམདོ་སྡེ་
པས་སྤྱི་མཚན་བདེན་མེད་དུ་འདོད་མོད། བདེན་མེད་དུ་གྲུབ་པའམ་མ་གྲུབ་ཅེ་ན། དེས་མ་གྲུབ་
སྟེ༑ དྲང་ངེས་རྣམ་འབྱེད་ཤོག་བུ་བཅུ་བདུན་པའི་ནང་ངོས་སུ། དེ་འདྲ་བའི་འཛིན་སྟངས་དེ་
འཐད་ལྡན་དུ་དོན་སྨྲ་གཉིས་ཀྱིས་ཀྱང་འདོད་པས་སྒྲའི་བརྗོད་བྱའི་རང་ལྡོག་རྟོག་བཏགས་ཡིན་
ཀྱང༑ དེའི་གཞི་ལྡོག་ཏུ་རང་མཚན་འོང་བའི་ལུགས་དང་ག་ལ་མཚུངས། ཞེས་དང༌། དེ་
བཞིན་དུ་སྟོང་ཐུན་ལས་ཀྱང་གསུངས་པའི་ཕྱིར་རོ། །དེས་ན་སེམས་ཙམ་པས་གཞལ་བའི་ཚེ་
མདོ་སྡེ་པ་མན་ཆད་ཀྱིས་བདེན་མེད་དུ་གྲུབ་པའི་ཆོས་ཅུང་ཟད་ཀྱང་མེད་ལ། དེ་བཞིན་དུ་རང་
རྒྱུད་པས་གཞལ་བའི་ཚེ་སེམས་ཙམ་པ་མན་ཆད་ལ་དེ་ལྟར་མེད་ཅིང་། ཐལ་འགྱུར་བས་གཞལ་
བའི་ཚེ་རང་རྒྱུད་པ་མན་ཆད་ལ་དེ་ལྟར་མེད་དོ།།
༈ གཉིས་པ་ནི། སེམས་ཙམ་པའི་ལུགས་ལ་ཚད་མ་སྡེ་བདུན་སོགས་ལས་
གཟུང་འཛིན་རྫས་གཞན་གྱིས་སྟོང་པའི་ཆོས་ཀྱི་བདག་མེད་ལས་གཞན་མ་གསུངས་
ཤིང༑ ཐོགས་མེད་སྐ་མཆེད་ཀྱིས་དགོངས་འགྲེལ་ལ་བརྟེན་ནས་ཀུན་བརྟགས་རང་གི་མཚན་
ཉིད་ཀྱིས་མ་གྲུབ་པའི་ཆོས་ཀྱི་བདག་མེད་རྩལ་དུ་སྟོན་ནས་བཤད་པ་རྣམས་ཀྱི་ཁྱད་པར་གང་ཞེ་
ན༑ ཕྱི་མ་ལ་བརྟེན་ནས་སྔ་མ་ལ་རང་ཤུགས་ཀྱིས་འཇུག་པ་ཡིན་ཏེ། ཐེག་བསྡུས་ལས། འདི་
ལྟར་བྱང་ཆུབ་སེམས་དཔའ་རྣམ་པར་རིག་པ་ཙམ་ལ་འཇུག་པར་བརྩོན་པ་དེ་ལྟ་བུ་དེ་ཡི་གེ་དང་
དོན་སྣང་བའི་ཡིད་ཀྱི་བརྗོད་པ་དེ་ལ་ཡི་གེའི་མིང་དེ་ཡང་ཡིད་ཀྱི་རྟོག་པ་ཙམ་དུ་ཟད་པར་ཡང་
དག་པར་རྟོག་གོ །ཡི་གེ་ལ་བརྟེན་པའི་དོན་དེ་ཡང་ཡིད་ཀྱི་བརྗོད་པ་ཙམ་དུ་ཟད་པ་ཉིད་དུ་ཡང་

དག་པར་རྟོག་གོ །ཞེས་གསུངས་པ་རྣམས་ལས་རྟོགས་ནུས་པའི་ཕྱིར། དེ་དག་གི་དོན་གོ་བདེ་
བར་བརྗོད་ན། སྔོན་པོ་སྔོན་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་ཁེགས་
ན༑ དེ་གཟུང་བ་དོན་གཞན་དུ་འཛིན་པའི་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པ་
ཡང་ཁེགས་ལ། དེ་ཁེགས་ན། སྔོན་པོ་ཤེས་པ་ལ་དོན་གཞན་དུ་གྱུར་པའི་ཕྱི་རོལ་དོན་དུ་མ་གྲུབ་
པར་ཤེས་པའི་བདག་ཉིད་དུ་གྱུར་པའི་རྣམ་པར་རིག་པ་ཙམ་དུ་འབད་མེད་དུ་འགྲུབ་པར་འགྱུར་
རོ༑༑
༈ གཉིས་པ་རང་རྒྱུད་པའི་ལུགས་ལ། དང་པོར་སློབ་དཔོན་ལེགས་ལྡན་
འབྱེད་ཀྱིས་ཇི་ལྟ་ཕྱེ་བའི་ཚུལ། དེ་ལ་བརྟེན་ནས་ཞི་འཚོ་ཡབ་སྲས་ཀྱིས་བཤད་ཚུལ། རང་རྒྱུད་
པ་གཞན་རྣམས་ཀྱིས་བཞེད་པའི་ཚུལ་ལོ། །དང་པོ་ནི། རབ་བྱེད་ཉེར་ལྔ་པའི་འགྲེལ་པ་ཤེས་
རབ་སྒྲོན་མེ་ལས། དེ་ལ་འདིར་གལ་ཏེ་གཟུགས་ཞེས་བྱ་བར་ཡིད་ལ་བརྗོད་པ་དང༌། ཚིག་ཏུ་
བརྗོད་པའི་ཀུན་བརྟགས་ཀྱི་ངོ་བོ་ཉིད་གང་ཡིན་པ་དེ་མེད་དོ་ཞེ་ན། དངོས་པོ་ལ་སྐུར་བ་འདེབས་
པ་ཡིན་ཏེ་ཡིད་ལ་བརྗོད་པ་དང༌། ཚིག་ཏུ་བརྗོད་པ་ལ་སྐུར་བ་འདེབས་པའི་ཕྱིར་རོ། །ཞེས་
གསུངས་པ་འདི་སེམས་ཙམ་པས་ཀུན་བརྟགས་རང་གི་མཚན་ཉིད་ཀྱིས་མ་གྲུབ་པར་དགོངས་
འགྲེལ་གྱི་དོན་དུ་འདོད་པ་དེ་མི་འཐད་དེ། གཞན་དབང་ལ་སྐུར་འདེབས་སུ་འགྱུར་བའི་ཕྱིར་
ཏེ༑ ཀུན་བརྟགས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་ཕྱིར་ཞེས་སེམས་ཙམ་པས་མདོ་
འཆད་ལུགས་བཀའི་དགོངས་པ་མ་ཡིན་པར་བསྟན་ཏེ། དྲང་ངེས་རྣམ་འབྱེད་ཤོག་བུ་ཉེར་དྲུག་
པའི་ཕྱི་ངོས་སུ། དེ་ཡང་དགོངས་འགྲེལ་ལས་རང་གི་མཚན་ཉིད་ཀྱིས་མ་གྲུབ་པས་མཚན་ཉིད་
ངོ་བོ་ཉིད་མེད་པར་བཤད་ཅིང་འདི་དག་ཀྱང་མདོ་དེའི་དོན་གཏན་ལ་འབེབས་པ་ཡིན་
པས༑ གཞན་དབང་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་ཡོད་པར་བཞེད་པ་གསལ་
ལོ༑ ༑ཞེས་གསུངས་པའི་ཕྱིར། དེས་ན་ལེགས་ལྡན་འབྱེད་ཀྱིས་དགོངས་འགྲེལ་ལས་ཀུན་

བརྟགས་རང་གི་མཚན་ཉིད་ཀྱིས་མ་གྲུབ་པར་གསུངས་པའི་དོན། དོན་དམ་པར་རང་གི་མཚན་
ཉིད་ཀྱིས་མ་གྲུབ་པ་ལ་འདོད་ཅིང་། གཞན་དབང་དོན་དམ་པར་སྐྱེ་བ་མེད་པ་དང་། ཡོངས་གྲུབ་
དོན་དམ་པར་རང་གི་མཚན་ཉིད་ཀྱིས་མ་གྲུབ་པའི་དོན་དུ་བཞེད་ཀྱི་སེམས་ཙམ་པས་བཀྲལ་བ་
ལྟར་མདོ་དེའི་དོན་མ་ཡིན་པར་བཞེད་དོ། །དེས་ན་བུམ་པ་ལྟ་བུ་གཞན་དབང་། དེ་བདེན་པར་
གྲུབ་པ་ཀུན་བརྟགས། དེ་བདེན་པར་གྲུབ་པས་སྟོང་པ་ཡོངས་གྲུབ་ཏུ་འཇོག་པ་དགོངས་འགྲེལ་
གྱི་མདོའི་དོན་དུ་བཞེད་དེ། དྲང་ངེས་རྣམ་འབྱེད་ཤོག་བུ་ཉེར་བདུན་པའི་ཕྱི་ངོས་སུ། དེ་ཡང་ཐ་
སྐད་དུ་རང་གི་མཚན་ཉིད་ཀྱིས་ཡོད་པས་མཚན་ཉིད་ངོ་བོ་ཉིད་མེད་པ་མ་ཡིན་པའི་ཕྱིར། དོན་
དམ་པར་ཡོད་པ་འགོག་པས་དོན་དམ་པར་མཚན་ཉིད་ངོ་བོ་ཉིད་མེད་པར་སྟོན་པ་མདོའི་དོན་དུ་
འཆད་པའོ། ཞེས་དང་། དྲང་ངེས་རྣམ་འབྱེད་ཤོག་བུ་སོ་གཅིག་པའི་ཕྱི་ངོས་སུ། དགོངས་
འགྲེལ་ལས་མཚན་ཉིད་གསུམ་གསུང་པའི་དོན་རྣལ་འབྱོར་སྤྱོད་པ་བ་དག་གིས་ཇི་ལྟར་བཀྲལ་
བ་མདོའི་དོན་མིན་པར་དབུ་མ་པའི་དོན་དུ་འགྲེལ་བའི་ལམ་སྲོལ་འདི་ནི། ལེགས་ལྡན་འབྱེད་
ཀྱིས་ཕྱེ་བ་ཞིབ་ཏུ་ནི་དབུ་མ་སྣང་བ་ལས་བཤད། ཞེས་གསུངས་པའི་ཕྱིར། དེས་ན་ལེགས་ལྡན་
འབྱེད་ཀྱིས་ཀྱང་། ངོ་བོ་ཉིད་མེད་ཚུལ་གསུམ་གྱི་དགོངས་པ་འཆད་པའི་འཁོར་ལོ་ཐ་མས་ཡུམ་
རྒྱས་འབྲིང་བསྡུས་གསུམ་ངེས་དོན་དུ་གཞུང་བཙུགས་ནས་འགྲེལ་བར་བཞེད་དོ།།གཉིས་པ་ནི། དབུ་མ་སྣང་བ་ལས། དེའི་ཕྱིར་དགོངས་པ་བསྟན་པ་ཡང་ངེས་
པའི་དོན་ཉིད་དུ་འགལ་བར་མི་བྱེད་དོ། །དེ་ཉིད་ཀྱི་ཕྱིར་སྐྱེ་བ་མེད་པ་ལ་སོགས་པ་ངེས་པའི་དོན་
ཉིད་དུ་བསྒྲུབས་པའི་ཕྱིར་དང་མཐོང་བ་ལ་སོགས་པ་དང་འགལ་བ་སྤངས་པའི་ཕྱིར་དང་སྒྲ་ཇི་
བཞིན་དུ་རྟོག་པ་བསལ་བའི་ཕྱིར་འཕགས་པ་དགོངས་པ་ངེས་པར་འགྲེལ་བ་དེ་ཉིད་
ལས༑ ཞེས་སོགས་གསུངས་པ་རྣམས་ཀྱི་དོན་ནི། འཁོར་ལོ་བར་པར་རྒྱས་འབྲིང་བསྔས་
གསུམ་ལྟ་བུ་དོན་དམ་གྱི་ཁྱད་པར་སྦྱར་ནས་སྐྱེ་བ་མེད་པར་གསུངས་པ་སོགས་དང་། དེ་ལྟ་

བུའི་ཁྱད་པར་མ་སྦྱར་བར་གཟུགས་མེད་སྒྲ་མེད་ཅེས་སོགས་གསུངས་པ་ཤེས་རབ་སྙིང་པོ་ལྟ་
བུའི་ཕྱོགས་གཉིས་ལས་སྔ་མ་སྒྲ་ཇི་བཞིན་པའི་ངེས་དོན་གྱི་མདོ་དང་། ཕྱི་མ་སྒྲ་ཇི་བཞིན་པ་མ་
ཡིན་པའི་དྲང་དོན་གྱི་མདོར་འཁོར་ལོ་ཐ་མའི་མདོ་ཚན་གཅིག་ཉིད་ཀྱིས་བཀྲལ་བར་བཞེད་
པས༑ འཁོར་ལོ་བར་པ་ལ་ངེས་དོན་དུ་བསྒྲུབ་རྒྱུ་དང༌། དྲང་དོན་དུ་འགྲེལ་རྒྱུ་གཉིས་གཉིས་
ཡོད་པར་བཞེད་ཀྱང་འདི་དག་གིས་འཁོར་ལོ་ཐ་མ་ལ་དོན་དམ་ཡང་དག་འཕགས་ཀྱིས་ཞུས་
པའི་ལེའུ་མ་གཏོགས་དགོངས་འགྲེལ་གྱི་ལེའུ་ལྷག་མ་གང་ཡང་དེར་མི་འཇོག་སྟེ། འཁོར་ལོ་
བར་པའི་དགོངས་པ་འགྲེལ་ཚུལ་དོན་དམ་ཡང་དག་འཕགས་ཀྱི་ལེའུ་ལས་བཤད་པ་མ་
གཏོགས་གཞན་གང་ལས་ཀྱང་མ་བཤད་པར་བཞེད་པའི་ཕྱིར། འོ་ན་རང་རྒྱུད་པ་འདི་དག་གིས་
འཁོར་ལོ་དང་པོའི་མདོ་ལ་སྟོང་ཉིད་ཕྲ་མོ་གཙོ་བོར་དངོས་སུ་བསྟན་པའི་ཆ་གཅིག་བཞེད་དམ་ཞེ་
ན༑ མི་བཞེད་དེ། བཞེད་ན་འདི་དག་གིས་འཁོར་ལོ་དང་པོ་ལ་དྲང་ངེས་གཉིས་སུ་འབྱེད་པ་ཐལ་
འགྱུར་བའི་སྐབས་ལྟར་བཞེད་དགོས་པ་ལས་དེ་ལྟར་མི་བཞེད་པའི་ཕྱིར། དྲང་ངེས་རྣམ་འབྱེད་
ཤོག་བུ་སོ་གཅིག་པའི་ཕྱི་ངོས་སུ། འདི་དག་གི་དང་པོ་དྲང་དོན་དུ་འགྲེལ་ཚུལ་ནི་གོ་བར་ཟད་
དོ༑ ༑ཞེས་སོགས་གསུངས་པའི་ཕྱིར། འོ་ན་རང་རྒྱུད་པ་འགའ་ཞིག་གིས་སེམས་ཙམ་པས་
བཀྲལ་བ་ལྟར་གྱི་མཚན་ཉིད་གསུམ་གྱི་རྣམ་གཞག་མདོ་གང་གིས་ཀྱང་མ་བསྟན་པར་བཞེད་
དམ་ཞེ་ན། དེ་ལྟར་མི་བཞེད་དེ། དགོངས་འགྲེལ་དང༌། ལང་གཤེགས་དང༌། རྒྱན་སྟུག་པོ་
བཀོད་པའི་མདོ་ལ་སོགས་པའི་སྐབས་འགའ་ཞིག་ཏུ་དེ་ལྟར་གསུངས་ཤིང༌། དེ་ལྟར་གསུངས་
པ་རྣམས་ཀྱང་རང་རྒྱུད་པ་རྣམས་ཀྱིས་སྒྲ་ཇི་བཞིན་པ་མ་ཡིན་པའི་དྲང་དོན་དུ་འགྲེལ་བ་ཡིན་
ཏེ༑ དྲང་ངེས་རྣམ་འབྱེད་ཤོག་བུ་སོ་གཅིག་པའི་ཕྱི་ངོས་སུ། གལ་ཏེ་རྣལ་འབྱོར་སྤྱོད་པ་བའི་
མཚན་ཉིད་ཀྱི་འཇོག་ལུགས་མདོ་འདིའི་དོན་མིན་ན། མདོ་གང་གི་ཡང་དོན་མིན་པར་བཞེད་དམ་
སྙམ་ན། ཞེས་པ་ནས། གཉིས་ཀ་ཡོད་པས་ཆ་ཕྱེ་ནས་མདོའི་དོན་དུ་འཇོག་གོ །ཞེས་པའི་བར

-=
གསུངས་པའི་ཕྱིར།
གསུམ་པ་ནི། སློབ་དཔོན་ཡེ་ཤེས་སྙིང་པོ་ལེགས་ལྡན་འབྱེད་ཀྱི་རྗེས་སུ་
འབྲང་བར་གསུངས་ཤིང༌། སེངྒེ་བཟང་པོ་ཞི་བ་འཚོའི་སྐུ་ཚེའི་སྟོད་ཀྱི་བུ་ཆེན་དུ་གྲགས་པ་
འདིའི་རྗེས་འབྲང་དང༌། འཕགས་པ་གྲོལ་སྡེ་ནི་ལེགས་ལྡན་འབྱེད་དང་ཞི་འཚོ་གང་གི་ཡང་
རྗེས་འབྲང་དུ་མི་འཐད་དེ། ཞི་འཚོ་ནི་འཕགས་པ་གྲོལ་སྡེའི་སློབ་མའི་ཡང་སློབ་མ་དུལ་བའི་
སྡེའི་དངོས་སློབ་ཏུ་ལམ་རིམ་བརྒྱད་པ་ལས་གྲགས་པའི་ཕྱིར་དང་། སློབ་དཔོན་ལེགས་ལྡན་
འབྱེད་ཀྱི་རྗེས་འབྲང་ཡིན་པའི་ཚད་ལྡན་གྱི་ཁུངས་ཀྱང་མི་སྣང་བའི་ཕྱིར་རོ། །དེས་ན་འདི་པའི་
ལུགས་ལ། དོན་དམ་བདེན་པ་སྒྲ་ཇི་བཞིན་པའི་ཚུལ་གྱི་གཙོ་བོར་དངོས་སུ་སྟོན་པའི་རབ་ཏུ་ཕྱེ་
བའི་མདོར་དམིགས་པ། ངེས་དོན་གྱི་མདོའི་མཚན་ཉིད་དང་། དེ་ལྟར་མི་སྟོན་པའི་རབ་ཏུ་ཕྱེ་
བའི་གནས་པའི་མདོར་དམིགས་པ། དྲང་དོན་གྱི་མདོའི་མཚན་ཉིད་དུ་འཇོག་
སྟེ༑ དབུ་མ་སྣང་བ་ལས། ངེས་པའི་དོན་ཡང་གང་ལ་བྱ་ཞེ་ན། ཚད་མ་དང་བཅས་པ་
དང༑ དོན་དམ་པའི་དབང་དུ་མཛད་ནས་བཤད་པ་གང་ཡིན་པ་སྟེ། དེ་ནི་དེ་ལས་ལོགས་ཞིག་ཏུ་
གཞན་གྱིས་གང་དུ་ཡང་དྲང་བར་མི་ནུས་པའི་ཕྱིར་རོ། །ཞེས་གསུངས་པའི་ཕྱིར། འདིར་དྲང་
དོན་དུ་འགྲེལ་བའི་སྒོ་ལ་གཉིས་ཡོད་དེ། དངོས་ཟིན་དེ་ཉིད་སྒྲ་ཇི་བཞིན་དུ་ཁས་བླང་དུ་མི་རུང
བར་དེ་ལས་གཞན་དུ་དྲང་དགོས་པ་དགོངས་ལྡེམ་དགོངས་ཀྱི་མདོ་ལྟ་བུ་དང་། དངོས་ཟིན་ལྟར་
ཁས་བླང་དུ་རུང་ཡང་། དོན་དེ་ཉིད་ངེས་དོན་མཐར་ཐུག་ཏུ་བཞག་ཏུ་མི་རུང་བར་དེ་ལས་གོང་དུ་
གྱུར་པའི་ངེས་དོན་གཅིག་དྲང་དགོས་པ་དགོངས་པ་ཅན་མ་ཡིན་པའི་དྲང་དོན་གྱི་མདོ་གཉིས་
ཡོད་པའི་ཕྱིར། དེ་གཉིས་ལས་སྔ་མ་དགོངས་གཞི་དགོས་པ་དངོས་བསྟན་ལ་གནོད་བྱེད་
གསུམ་བསྟན་པའི་སྒོ་ནས་དྲང་དོན་དུ་བཀྲལ་དགོས་ཀྱང་ཕྱི་མ་ལ་དེ་ལྟར་མི་དགོས་སོ། །དེས་
ན་དོན་དམ་བདེན་པ་དང་ངེས་དོན་གཅིག་ཅིང་། ཀུན་རྫོབ་བདེན་པ་དང་། དྲང་དོན་དོན་གཅིག་ཏུ་

བྱེད་པ་ནི། རྟོན་པ་བཞིའི་ནང་ནས་དྲང་དོན་ལ་མི་རྟོན་པར་ངེས་དོན་ལ་རྟོན་པར་གསུངས་པའི་
དོན་ཡང་ཡིན་ནོ། །འཕགས་སེང་གཉིས་ཀྱིས་འཁོར་ལོ་གསུམ་ལ་དྲང་ངེས་འདི་ལྟར་དུ་བཞེད་
དེ་ཞེས་དམིགས་ཕུག་པའི་བཤད་པ་དྲང་ངེས་རྣམ་འབྱེད། སྙིང་པོའི་རྒྱན། སྟོང་ཐུན་རྣམས་སུ་
མ་གསུངས་ཀྱང༌། ཐོག་མཐའ་གཉིས་དྲང་དོན་གྱི་མདོ་དང་། བར་པས་ཕུང་སོགས་དོན་དམ་
པར་རང་གི་མཚན་ཉིད་ཀྱིས་མ་གྲུབ་པར་གཙོ་བོར་བསྟན་པས་ངེས་དོན་སྒྲ་ཇི་བཞིན་པའི་མདོར་
བཞེད་པ་ནི། རྗེ་ཡབ་སྲས་གསུམ་གའི་བཞེད་པ་དང་། གཙོ་བོར་སྙིང་པོའི་རྒྱན་གྱི་དགོངས་པ་
ཡིན་པར་བཀའ་དྲིན་མཉམ་མེད་མཁན་རིན་པོ་ཆེ་ཐམས་ཅད་མཁྱེན་པའི་གསུངས་ལས་བྱུང་བ་
ལྟར་ལེགས་པར་གོ་ལགས་སོ།།
༈ གསུམ་པ་ལ། དངོས་ཀྱི་དོན་དང༌། ཞར་ལ་བྱམས་ཞུས་ཀྱི་ལེའུའི་དོན་
གང་ཡིན་དཔྱད་པའོ། །དང་པོ་ནི། སྔར་ལྟར་འཁོར་ལོ་བར་པའི་མདོ་ལ་དགག་བྱ་ལ་དོན་དམ་
གྱི་ཁྱད་པར་སྦྱར་མ་སྦྱར་གཉིས་སུ་མི་བཞེད་པར་ཤེས་རབ་སྙིང་པོའི་མདོ་ལྟ་བུའི་ཡང་ཐོག་མའི་
གསལ་བྱེད་དུ། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་ཡང་དག་པར་རྗེས་སུ་
བལྟའོ༑ ༑ཞེས་གསུངས་པས། དོན་དམ་བདེན་པ་སྒྲ་ཇི་བཞིན་པར་བསྟན་པར་བཞེད་ལ། དོན་
དམ་བདེན་པ་དངོས་ཀྱི་བརྗོད་བྱའི་གཙོ་བོར་བྱས་ནས་སྟོན་པའི་རབ་ཏུ་ཕྱེ་བའི་རིགས་སུ་གནས་
པའི་མདོར་དམིགས་པ། ངེས་དོན་གྱི་མདོའི་མཚན་ཉིད་དང༌། དོན་དམ་བདེན་པ་མ་ཡིན་པ་དེ་
ལྟར་སྟོན་པའི་རབ་ཏུ་ཕྱེ་བའི་རིགས་སུ་གནས་པའི་མདོར་དམིགས་པ། དྲང་དོན་གྱི་མདོའི་
མཚན་ཉིད་དུ་ཡང་བཞེད་ལ། རང་རྒྱུད་པའི་སྐབས་ལྟར་གཉིས་ཡོད་པར་བཞེད་ཅིང་། འཁོར་
ལོ་དང་པོའི་མདོ་ལ་དྲང་ངེས་ཀྱི་ཆ་གཉིས་སུ་བཞེད་པར་བསྟན་ཟིན་པ་ལྟར་ཡིན་ལ། འཁོར་ལོ་
དང་པོ་ཙམ་ནི་དྲང་དོན་དུ་བྱའོ། །འཁོར་ལོ་བར་པ་གང་ཡིན་ངེས་དོན་གྱི་མདོར་བྱེད་
ཅིང༑ འཁོར་ལོ་ཐ་མ་དྲང་དོན་དུ་འགྲེལ་བར་བྱེད་པ་ལས། དེའི་དགོངས་གཞི་ནི། ཀུན་

བརྟགས་དང་མཚན་ཉིད་ཕྱི་མ་གཉིས་ལ་སེམས་ཙམ་པས་འདོད་པ་ལྟར་མིང་དང་བརྡས་བཞག་
པ་ལ་ལྟོས་མ་ལྟོས་ཀྱིས་ཁྱད་པར་ཡོད་པ་ལ་དགོངས་ནས། ངོ་བོ་ཉིད་ཡོད་མེད་སོ་སོར་ཕྱེ་ནས་
གསུངས་ཤིང་། དགོས་པ་ནི། འཁོར་ལོ་བར་པ་ལས་གསུངས་པའི་སྟོང་ཉིད་ཕྲ་མོ་རེ་ཞིག་
བསྟན་ན་སྐྲག་པ་སྐྱེ་བའི་གང་ཟག་ལ་ཆད་ལྟ་སྤངས་པའི་ཕྱིར་དུ་གསུངས་ཤིང་། དངོས་ལ་
གནོད་བྱེད་ནི། དབུ་མའི་གཞུང་ལུགས་ལས་ཇི་ལྟར་གསུངས་པའི་རིགས་པ་རྣམས་ཀྱིས་གནོད་
པ་ཡིན་ཏེ། དྲང་ངེས་རྣམ་འབྱེད་ཤོག་བུ་ལྔ་བཅུ་པའི་ཕྱི་ངོས་སུ། དེས་ན་ཐེག་པ་ཆེན་པོའི་
རིགས་ཅན་ཡིན་ཡང་རང་གི་མཚན་ཉིད་ཀྱིས་གྲུབ་པས་སྟོང་པའི་རང་བཞིན་མེད་པ་ལ་ལས་
འབྲས་དང་འཆིང་གྲོལ་སོགས་བཞག་ས་མེད་པར་འགྲོ་བ་ནི་འཁོར་ལོ་བར་པས་བསྟན་པ་ལྟར་
བསྟན་ན་ཆད་ལྟ་ཆེན་པོ་སྐྱེ་བས་དེ་སྤང་པའི་ཕྱིར་དང་།རགས་པའི་ཆོས་ཀྱི་བདག་མེད་བསྟན་
ནས་རྒྱུད་སྦྱངས་ནས་ཕྲ་བའི་ཆོས་ཀྱི་བདག་མེད་ལ་གཞུག་པའི་ཕྱིར་དུ། ངོ་བོ་ཉིད་དང་པོ་དང་
གཞན་གཉིས་ལ་ཐ་སྙད་དུ་རྣལ་འབྱོར་སྤྱོད་པ་བ་འདོད་པ་ལྟར་གྱི་མིང་དང་བརྡས་བཞག་མ་
བཞག་གི་ཁྱད་པར་ཡོད་པ་ལ་དགོངས་ནས། རང་གི་མཚན་ཉིད་ཀྱིས་ཡོད་པ་དང་མེད་པར་
གསུངས་སོ། །ཞེས་གསུངས་པའི་ཕྱིར། དེས་ན་གསུང་འདི་ཉིད་ཀྱིས་ཀྱང་འཁོར་ལོ་ཐ་མའི་
ཆེད་དུ་བྱ་བའི་གདུལ་བྱ་ལ་ཐེག་ཆེན་གྱི་རིགས་ཅན་གྱིས་ཁྱབ་པ་དང་དྲང་ངེས་རྣམ་འབྱེད་ཐུན་
མོང་མ་ཡིན་པ་ཡང་བསྟན་པར་ཤེས་པར་བྱའོ།།
༈ གཉིས་པ་ནི། ཉི་ཁྲི་བྱམས་ཞུས་ཀྱི་ལེའུ་ནས་གསུངས་པའི་མཚན་ཉིད་
གསུམ་གྱི་རྣམ་གཞག་དང༌། དགོངས་འགྲེལ་ལས་གསུངས་པའི་མཚན་ཉིད་གསུམ་ལ་ཁྱད་
པར་ཡོད་དམ་མེད་ཅེ་ན། སློབ་དཔོན་ཤཱནྟི་པས་ཁྱད་པར་མེད་པར་བཞེད་ཅིང་། འཇུག་འགྲེལ་
ལས་དགོངས་འགྲེལ་ལས་བཤད་པ་དང་མི་འདྲ་བའི་ཐལ་འགྱུར་བའི་མཐུན་མོང་མ་ཡིན་པའི་ངོ་
བོ་ཉིད་གསུམ་གྱི་རྣམ་གཞག་གཅིག་བསྟན་པར་གསུངས་པའི་དོན་ནི། ཕུང་པོ་གཞན་

དབང༑ ༑དེ་རང་གི་མཚན་ཉིད་ཀྱིས་གྲུབ་པ་ཀུན་བརྟགས། དེ་རང་གི་མཚན་ཉིད་ཀྱིས་གྲུབ་པས་
སྟོང་པ་ཡོངས་གྲུབ་ཏུ་བསྟན་ཅིང་། དེ་ལྟར་བསྟན་པ་ལ་བརྟེན་ནས་གཟུགས་ནས་རྣམ་མཁྱེན་གྱི་
བར་གྱི་ཆོས་རྣམས་མིང་དང་རྟོག་པས་བཏགས་ཙམ་དུ་གསུངས་པའི་དོན་རྒྱས་པར་འགྲེལ་བ་
ཡང་གོ་ནུས་སོ།།
༈ གཉིས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོའི་རྗེས་སུ་
འབྲངས་ནས་གདུལ་བྱ་བཀྲི་བའི་རིམ་པ་གསུམ་བཤད་པ་ནི། མདོ་དེ་ཉིད་ལས། དང་པོར་མི་
རྟག་སྡུག་བསྔལ་སོགས་བསྟན་ནས་འཁོར་བ་ལས་ཡིད་འབྱུང་སྐྱེ་བའི་ཚུལ་གཅིག་དང་། དེའི་
རྗེས་སུ་སྟོང་ཉིད་ཕྲ་མོ་བསྟན་ནས་བཀྲི་བའི་ཚུལ་གཅིག་དང་། དེའི་རྗེས་སུ་ཐབས་ཀྱི་ཆ་རྒྱ་ཆེན་
པོས་ཟིན་པའི་འཁོར་གསུམ་ཡོངས་སུ་དག་པའི་གཏམ་གྱི་སྒོ་ནས་གདུལ་བྱ་རྗེས་སུ་འཛིན་པའི་
རིམ་པ་གཅིག་དང་གསུམ་དུ་བཤད་དེ། དེ་ཉིད་ལས། རིགས་ཀྱི་བུ་འདི་ལྟ་སྟེ། དཔེར་
ན༑ ནོར་བུ་མཁན་མཁས་པ་ནོར་བུ་སྦྱོང་བའི་ཚུལ་ལེགས་པར་ཤེས་པ་དེས་ནོར་བུ་རིན་པོ་ཆེའི་
རིགས་ནས་ཡོངས་སུ་མ་དག་པའི་ནོར་བུ་རིན་པོ་ཆེ་བླངས་ཏེ། ལན་ཚྭའི་ཁུ་བ་རྣོན་པོས་སྦངས་
ནས་སྐྲའི་རེ་བས་ཡོངས་སུ་སྦྱོང་བས་སྦྱོང་བར་བྱེད་དོ། །དེ་ཙམ་གྱིས་བརྩོན་པ་འདོར་བ་ཡང་
མིན་ཏེ། དེའི་འོག་ཏུ་ཟས་ཀྱི་ཁུ་བ་རྣོན་པོས་སྦངས་ནས་བལ་གྱི་ལྭ་བས་ཡོངས་སུ་སྦྱོང་བས་
སྦྱོང་བར་བྱེད་དོ། །དེ་ཙམ་གྱིས་བརྩོན་པ་འདོར་བ་ཡང་མ་ཡིན་ཏེ། དེ་འོག་ཏུ་སྨན་ཆེན་པོའི་ཁུ་
བས་སྦངས་ནས་རས་ཕྲ་མོས་ཡོངས་སུ་སྦྱོང་བས་སྦྱོང་བར་བྱེད་དོ། །ཡོངས་སུ་བྱང་སྟེ་དྲི་མ་
དང་བྲལ་བ་ན་བཻཌཱུརྱའི་རིགས་ཆེན་པོ་ཞེས་བྱའོ། །རིགས་ཀྱི་བུ་དེ་བཞིན་དུ་དེ་བཞིན་གཤེགས་
པས་ཀྱང་ཡོངས་སུ་མ་དག་པའི་སེམས་ཅན་གྱི་ཁམས་མཁྱེན་ནས། མི་རྟག་པ་དང་སྡུག་བསྔལ་
བ་དང་། བདག་མེད་པ་དང་། མི་གཙང་བས་ཡིད་འབྱུང་བའི་གཏམ་གྱིས་འཁོར་བ་ལ་དགའ་
བའི་སེམས་ཅན་རྣམས་འཁོར་བ་ལས་སྐྱོ་བ་བསྐྱེད་པར་མཛད་དེ། འཕགས་པའི་ཆོས་འདུལ་བ་

ལ་འཛུད་པར་མཛད་དོ། །དེ་ཙམ་གྱིས་དེ་བཞིན་གཤེགས་པའི་བརྩོན་པ་འདོར་བ་ཡང་མིན་
ཏེ༑ །དེའི་འོག་ཏུ་སྟོང་པ་ཉིད་དང༌། མཚན་མ་མེད་པ་དང་སྨོན་པ་མེད་པའི་གཏམ་གྱིས་དེ་
བཞིན་གཤེགས་པའི་ཚུལ་རྟོགས་པར་མཛད་དོ། །དེ་ཙམ་གྱིས་དེ་བཞིན་གཤེགས་པའི་བརྩོན་པ་
འདོར་བ་ཡང་མིན་ཏེ། དེའི་འོག་ཏུ་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ་འཁོར་གསུམ་
ཡོངས་སུ་དག་པའི་གཏམ་གྱིས་རང་བཞིན་སྣ་ཚོགས་པའི་རྒྱུ་ཅན་གྱི་སེམས་ཅན་རྣམས་དེ་བཞིན་
གཤེགས་པའི་ཡུལ་ལ་འཛུད་པར་མཛད་དོ། །ཞེས་གསུངས་པའི་ཕྱིར། མདོ་འདི་ཉིད་ཀྱིས་
འཁོར་ལོ་གསུམ་གྱི་ཐ་སྙད་མ་བསྟན་པར་གདུལ་བྱ་ཐེག་དམན་གྱི་རིགས་ཅན་དང་། དང་པོ་ཉིད་
ནས་ཐེག་པ་ཆེན་པོར་རིགས་ངེས་པ་གཉིས་ཀའི་ལམ་བགྲོད་པའི་རིམ་པ་བསྟན་ཏེ། རིམ་པ་
དང་པོས་གནས་སྐབས་ཐེག་དམན་དུ་རིགས་ངེས་པ་རྣམས་ཀྱི་རྒྱུད་སྨིན་པར་བྱེད་པའི་ཚུལ་
དང༑ གཉིས་པས་སྲིད་པ་ལས་གྲོལ་བར་བྱེད་པའི་ཚུལ་དང་། གསུམ་པས་ཐེག་པ་ཆེན་པོའི་
ལམ་དུ་བཀྲི་བར་བྱེད་པའི་ཚུལ་རྣམས་བསྟན་ཅིང་། དང་པོ་ཉིད་ནས་ཐེག་པ་ཆེན་པོར་རིགས་
ངེས་པ་ཡིན་ན་ཡང་། རིམ་པ་དང་པོས་རྒྱུད་སྨིན་པར་བྱེད་པ་སྔར་དང་འདྲ་ལ། དེ་ནས་རིམ་པ་
གཉིས་པའི་དོན་ཉམས་སུ་ལེན་ཅིང་། དེའི་རྗེས་སུ་སྟོང་ཉིད་རྟོགས་པའི་ཤེས་རབ་དེ་ཉིད་ཐབས
ཀྱི་ཆ་རྒྱ་ཆེན་པོས་ཡོངས་སུ་ཟིན་པའི་སྒོ་ནས་ཉམས་སུ་ལེན་ཚུལ་རིམ་པ་གསུམ་པས་བསྟན་པ་
ཡིན་ནོ། །རིམ་པ་དང་པོས་བསྟན་པའི་བདག་མེད་ནི་རགས་པའི་བདག་མེད་ཡིན་ལ། རིམ་པ་
གཉིས་པས་བསྟན་པ་ནི་ཤིན་ཏུ་ཕྲ་བའི་སྟོང་ཉིད་དོ། །རིམ་པ་གཉིས་པར་སྟོང་ཉིད་ཀྱི་དོན་རྟོགས་
པར་བྱེད་ཚུལ་བསྟན་ནས། གསུམ་པར་ཐེག་པ་ཆེན་པོར་སེམས་བསྐྱེད་པ་བསྟན་ན་སྔོན་དུ་ཐེག་
པ་ཆེན་པོར་སེམས་བསྐྱེད་ནས། དེ་རྗེས་སྟོང་ཉིད་རྟོགས་པའི་ལྟ་བ་འཚོལ་བར་གསུངས་པ་མི་
འཐད་པར་འགྱུར་རོ་ཞེ་ན། སྐྱོན་མེད་དེ། ཐེག་པ་ཆེན་པོའི་རིགས་ཅན་དབང་པོ་རྣོ་རྟུལ་གཉིས་
ལས་དབང་རྣོན་གྱིས་དང་པོར་སྟོང་ཉིད་རྟོགས་ནས་དེའི་རྗེས་སུ་བྱང་ཆུབ་ཏུ་སེམས་བསྐྱེད་

པས༑ འདིར་ཡང་དེའི་དབང་དུ་བྱས་ནས་གསུངས་པའི་ཕྱིར། སྙིང་པོ་རྒྱན་གྱི་རྗེས་འཇུག་ཏུ་
རློམ་པ་ཁ་ཅིག གཟུངས་རྒྱལ་ནས་གསུངས་པའི་རིམ་པ་གསུམ་པོ་འདི་ལ་ཡང་འཁོར་ལོ་
གསུམ་གྱི་ཐ་སྙད་འཇོག་པ་ཆེས་ཤིན་ཏུ་མི་རིགས་པ་ནི། སྙིང་པོའི་རྒྱན་གྱི་ཤོག་བུ་བཅུ་གཅིག་
པའི་ནང་ངོས་སུ། འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས། འཁོར་
ལོ་གསུམ་གྱི་ཐ་སྙད་མ་གསུངས་ཀྱང༌། ནོར་བུ་མཁན་མཁས་པས་ནོར་བུ་སྦྱོང་བའི་ཚུལ་དཔེར་
བླངས་ནས་གདུལ་བྱ་བཀྲི་བའི་རིམ་པ་གསུམ་མཛད་དོ། །ཞེས་གསལ་བར་གསུངས་པ་
དང༑ རང་ཅག་རྣམས་ལ་ལྷག་པར་བཀའ་དྲིན་ཆེ་བའི་རྗེ་ཐམས་ཅད་མཁྱེན་པས་ཀྱང་། དྲང་
ངེས་རྣམ་འབྱེད་ཀྱི་དཀའ་འགྲེལ་དུ། གཟུངས་རྒྱལ་ནས་གསུངས་པའི་རིམ་པ་གསུམ་ལ་
འཁོར་ལོ་གསུམ་གྱི་ཐ་སྙད་འབྱེད་པ་ནི་རྨོངས་པ་ངོ་མཚར་སྐྱེ་བའི་བཤད་པའོ། །ཞེས་གང་
གསུངས་པ་རྣམས་ལས་ལེགས་པར་རྟོགས་པ་ཡིན་ནོ།།
༈ གཉིས་པ་རྟོགས་པའི་ཆོས་འཁོར་ལ། མཚན་ཉིད་དང༌། དབྱེ་བ་གཉིས་
ལས༑ དང་པོ་ནི། སངས་རྒྱས་ཀྱི་རྟོགས་པའི་བསྟན་པས་བསྡུས་པའི་དམ་ཆོས། གཉིས་པ་
ནི༑ དེ་ལ་དབྱེ་ན། ལམ་མ་ཞུགས་ཀྱི་གང་ཟག་གི་རྒྱུད་ཀྱིས་བསྡུས་པ་དང་། ལམ་ཞུགས་ཀྱི་
གང་ཟག་གི་རྒྱུད་ཀྱིས་བསྡུས་པ་གཉིས་ལས། དང་པོ་ནི། དེའི་རྒྱུད་ཀྱི་ལྷག་པའི་བསླབ་པ་
གསུམ༑ བརྩེ་བ་སྙིང་རྗེ་ཆེན་པོ། །ལྷག་བསམ་རྣམ་དག་རྣམས་སོ། །གཉིས་པ་ནི། ལམ་ལྔ་པོ་
རྣམས་སོ།།
དབུ་མ་པའི་སྐབས་འདིར་ཡང༌། ཆོས་ཕུང་གི་ཚད་ཉོན་མོངས་པ་བརྒྱད་ཁྲི་
བཞི་སྟོང་པོ་གང་རུང་རེའི་གཉེན་པོ་ཆ་ཚང་བར་སྟོན་པའི་གསུང་རབ་གཅིག་ལ་འཇོག་རིགས་
ཏེ༑ ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བཀའ་
སྩལ་པར་གསུངས་པའི་ཕྱིར། འོ་ན་ཆོས་འཁོར་བསྐོར་ཚུལ་ཇི་ལྟ་བུ་སྙམ་ན། དགོངས་འགྲེལ་

ལས་གསུངས་པའི་ཆོས་འཁོར་གསུམ་པོ་འདི་རིམ་ཅན་དུ་བསྐོར་བ་ནི། དགོངས་འགྲེལ་ཉིད་
ལས༑ བཅོམ་ལྡན་འདས་ཀྱིས་དང་པོར་ཡུལ་ཝ་ར་ཎ་སིར་ཞེས་དང་པོར་ཞེས་གསུངས་པ་ལས་
བསྙོན་དུ་མེད་པར་རྟོགས་ནུས་ཤིང་། སྤྱིར་ཆོས་འཁོར་ཙམ་བསྐོར་ཚུལ་མཐའ་གཅིག་ཏུ་མ་
ངེས་ཏེ། གདུལ་བྱའི་དབང་གིས་ཆོས་ཀྱི་རྣམ་གྲངས་དུ་མ་ཅིག་ཅར་དུ་བཀའ་སྩལ་པ་ཡང་ཡོད་
དོ༑ ༑རིམ་ཅན་དུ་བཀའ་སྩལ་པ་ཡང་མཐའ་ཡས་པ་ཞིག་གསུངས་པའི་ཕྱིར། དེས་ན་རྣམ་པ་
ཐམས་ཅད་སྐྱེ་བ་མེད་པར། ཞེས་སོགས་ཀྱི་ངག་དོན་ནི། རྣམ་མཁྱེན་དེ་རང་སྲས་སངས་རྒྱས་
འཕགས་པའི་བཞེད་དོན་སྒྲུབ་པའི་བྱེད་ལས་དང་ལྡན་ཏེ། དེ་རང་སྲས་སངས་རྒྱས་འཕགས་
པས་གདུལ་བྱ་རིགས་ཅན་གསུམ་ལ་ཆོས་འཁོར་རྫོགས་པར་བསྐོར་བའི་བདག་རྐྱེན་བྱེད་པའི་
བྱེད་ལས་དང་ལྡན་པའི་ཕྱིར།
འོ་ན་བསྟན་བཅོས་འདིའི་དགོས་སོགས་ཆོས་བཞི་བོ་དེ་གང་ཞེ་ན། དེ་ལ་རྩོད་
པ་དང་། ལན་གཉིས་ལས། དང་པོ་ནི། ཉན་ཐོས་ཞི་བ་ཚོལ་རྣམས་ཞེས་སོགས་ཀྱི་མཁྱེན་
གསུམ་ལ་བསྟོད་ཕྱག་མཛད་པ་ན། སྐྱེས་བུ་དམ་པ་རྣམས་བསྟན་བཅོས་རྩོམ་པ་སོགས་ཆོས་
ལྡན་གྱི་བྱ་བ་ཁྱད་པར་ཅན་གང་བྱེད་པའི་ཐོག་མར་ཡུལ་ཁྱད་པར་ཅན་ལ་བསྟོད་ཕྱག་མཛད་པས་
རྗེ་བཙུན་འདི་ཡང་བསྟན་བཅོས་ཞིག་རྩོམ་པ་ཡིན་ནམ་དེ་ལྟར་ན་བརྗོད་བྱ་ཡོད་པའི་བསྟན་བཅོས་
ཤིག་རྩོམ་དགོས་པས་གཞི་གཉེན་པོ་རྣམ་པ་གསུམ་པོ་གང་རུང་བརྗོད་བྱར་བྱེད་པ་ཞིག་རྩོམ་
མམ༑ གསུམ་ག་བརྗོད་བྱར་བྱེད་པ་ཞིག་རྩོམ། དང་པོ་ལྟར་ན། གཞི་ཁོ་ན་བརྗོད་བྱར་བྱེད་
དམ༑ གཉེན་པོ་ཁོ་ནར་བརྗོད་བྱར་བྱེད་དམ། རྣམ་པ་ཁོ་ན་བརྗོད་བྱར་བྱེད་པ་ཞིག་རྩོམ། དང་པོ་
ལྟར་ན། ཆོས་མངོན་པའི་མདོ་དང་ཟློས། གཉིས་པ་ལྟར་ན། སྤང་བྱ་གང་གི་གཉེན་པོ་ཡིན་པ་
མི་རྟོགས་པར་འགྱུར་རོ། །གསུམ་པ་ལྟར་ན། རྣམ་པ་གཞི་དང་བཅས་པ་ཞིག་བརྗོད་བྱར་བྱེད་
དམ༑ རྣམ་པ་པ།ཞི་མེད་བརྗོད་བྱར་བྱེད། དང་པོ་ལྟར་ན། མདོ་དང་ཟློས། ཕྱི་མ་ལྟར

ན༑ འཇུག་ཡུལ་དོན་གཉེར་གྱི་སྐྱེས་བུ་ལ་ཉེ་བར་མཁོ་བའི་དོན་ཅུང་ཟད་ཀྱང་མ་བསྟན་པས་རྩོམ་
མི་རིགས་སོ་ཞེས་པའི་དོགས་པ་བསུ་བ་ལ། དེ་ལྟར་ཕྱག་འཚལ་བ་དང་། ཞེས་སོགས་
གསུངས༑ རྩོད་པ་པོ་དངོས་སུ་མེད་ཀྱང་རྒོལ་བ་རྟོགས་ལྡན་ལ་འདི་འདྲའི་དོགས་པ་སྐྱེ་སྲིད་
པས་འདི་ལྟ་བུའི་དོགས་པ་བཀོད་པ་ལ་གནད་ཆེན་པོ་ཡོད་པའི་དོན་གྱིས་འགྲེལ་པར་བཀོད་པ་
ཡིན༑ འདིའི་ལན་འདེབས་པ་ལ། རེ་རེ་ཁོ་ན་བརྗོད་བྱར་བྱེད་ན་དོགས་པ་དེ་ལྟར་འབྱུང་བ་
བདེན་མོད། དེ་གསུམ་ག་བརྗོད་བྱར་བྱས་པའི་སྒོ་ནས་མཁྱེན་གསུམ་བརྗོད་བྱར་བྱེད་པའི་ཚུལ་
གྱིས་འཕགས་བཞིའི་མངོན་རྟོགས་མཐའ་དག་གཏན་ལ་འབེབས་པ་ཡིན་པས་སྔར་གྱི་སྐྱོན་དེ་
དག་མེད་ཅེས་སྟོན་པ་ལ། དེ་ནི་མ་ཡིན་ཏེ། གང་གི་ཕྱིར་ཞེས་སོགས་འདི་གསུངས། དེ་ཡང་
འདིའི་སྐབས་སུ་གཞི་གཉེན་པོ་རྣམ་པ་གསུམ་གས་མཁྱེན་པ་གསུམ་ག་མཚོན་པར་སྟོན་པ་ཡིན་
ལ༑ དེ་གསུམ་གྱིས་གཞི་ཤེས་མཚོན་ཚུལ་ནི། སྡུག་བསྔལ་རྟག་འཛིན་གྱི་སྒྲོ་འདོགས་ལ་
དངོས་སུ་གནོད་བྱེད་ཀྱི་གཉེན་པོ་ཇི་ལྟ་བུ་ཞིག་སྒོམ་ཞེ་ན། སྡུག་བསྔལ་མི་རྟག་པའི་རྣམ་པ་
ལེགས་པར་ཤར་བའི་སྒོ་ནས་སྡུག་བསྔལ་རྟག་འཛིན་གྱི་སྒྲོ་འདོགས་ལ་དངོས་སུ་གནོད་བྱེད་ཀྱི་
ཐེག་དམན་གྱི་རྟོགས་རིགས་སུ་གནས་པའི་མཁྱེན་པ་ཞིག་སྒོམ་ཞེས་གཞི་སྡུག་བསྔལ་དང་། དེ་
འདྲའི་སྒྲོ་འདོགས་ལ་དངོས་སུ་གནོད་བྱེད་ཀྱི་མཁྱེན་པ་གཉེན་པོ་དང༌། མཚོན་བྱ་སྡུག་བསྔལ་
མི་རྟག་པའི་རྣམ་པ་ལེགས་པར་ཤར་བའི་སྒོ་ནས་སྡུག་བསྔལ་རྟག་འཛིན་གྱི་སྒྲོ་འདོགས་ལ་
དངོས་སུ་གནོད་བྱེད་ཀྱི་ཐེག་དམན་གྱི་རྟོགས་རིགས་སུ་གནས་པའི་མཁྱེན་པ་རྣམ་པ་དང་མཚན་
ཉིད་དུ་གཏན་ལ་ཕབ་པས་གཞི་ཤེས་འབད་མེད་དུ་འགྲུབ་བོ། །འདི་རྒྱས་པར། མེད་པའི་རྣམ་པ་
ནས་བཟུང་སྟེ། །ཞེས་སོགས་སུ་སྟོན་ཏེ། དེར་རྣམ་པ་ཉེར་བདུན་རིམ་པ་བཞིན་དུ་གཉེན་པོ་ཉེར་
བདུན་གྱི་དོན་ལྡོག་ཏུ་གཏན་ལ་འབེབས་པའི་ཕྱིར། དེ་གསུམ་གྱི་ལམ་ཤེས་མཚོན་པའི་ཚུལ་
ནི༑ སྡུག་བསྔལ་བདེན་འཛིན་གྱི་སྒྲོ་འདོགས་ལ་དངོས་སུ་གནོད་བྱེད་ཀྱི་བྱང་སེམས་འཕགས་

པའི་མཁྱེན་པ་ཇི་ལྟ་བུ་ཞིག་སྒོམ་ཞེ་ན། སྡུག་བསྔལ་བདེན་མེད་ཀྱི་རྣམ་པ་ལེགས་པར་ཤར་བའི་
སྒོ་ནས་སྡུག་བསྔལ་བདེན་འཛིན་གྱི་སྒྲོ་འདོགས་ལ་དངོས་སུ་གནོད་བྱེད་ཀྱི་བྱང་སེམས་འཕགས་
པའི་མཁྱེན་པ་ཞིག་སྒོམ་ཞེས་གཞི་སྡུག་བསྔལ་བདེན་མེད་ལྟ་བུ་དང་། དེ་འདྲའི་སྒྲོ་འདོགས་ལ་
དངོས་སུ་གནོད་བྱེད་ཀྱི་བྱང་སེམས་འཕགས་པའི་མཁྱེན་པ་གཉེན་པོ་དང༌། མཚོན་བྱ་སྡུག་
བསྔལ་བདེན་མེད་ཀྱི་རྣམ་པ་ལེགས་པར་ཤར་བའི་སྒོ་ནས་སྡུག་བསྔལ་བདེན་འཛིན་ལ་དངོས་སུ་
གནོད་བྱེད་ཀྱི་བྱང་སེམས་འཕགས་པའི་མཁྱེན་པ་རྣམ་པ་དང་མཚན་ཉིད་དུ་བསྟན་པས་ལམ་
ཤེས་གཏན་ལ་ཕབ་པ་འབད་མེད་དུ་འགྲུབ་བོ། །འདིར་རྒྱས་པར། རྒྱུ་དང་ལམ་དང་སྡུག་
བསྔལ་དང་། །ཞེས་སོགས་ཀྱིས་འཆད་དེ། དེར་རྣམ་པ་སོ་དྲུག་རིམ་པ་བཞིན་གཉེན་པོ་སོ་དྲུག་
གི་དོན་ལྡོག་ཏུ་སྟོན་པའི་ཕྱིར། དེ་གསུམ་གྱིས་རྣམ་མཁྱེན་མཚོན་པའི་ཚུལ་ནི། སྡུག་བསྔལ་
རྟག་འཛིན་གྱི་སྒྲོ་འདོགས་ལ་དངོས་སུ་གནོད་བྱེད་ཀྱི་རྣམ་མཁྱེན་ཇི་ལྟ་བུ་ཞིག་སྒོམ་ཞེ་ན། སྡུག་
བསྔལ་མི་རྟག་པའི་རྣམ་པ་ལེགས་པར་ཤར་བའི་སྒོ་ནས་དེ་འདྲའི་སྒྲོ་འདོགས་ལ་དངོས་སུ་
གནོད་བྱེད་ཀྱི་སངས་རྒྱས་འཕགས་པའི་མཁྱེན་པ་ཞིག་སྒོམ་ཞེས་སྡུག་བསྔལ་མི་རྟག་པ་གཞི་
དང༑ དེ་འདྲའི་སྒྲོ་འདོགས་ལ་དངོས་སུ་གནོད་བྱེད་ཀྱི་སངས་རྒྱས་འཕགས་པའི་མཁྱེན་པ་
གཉེན་པོ་དང༌། སྡུག་བསྔལ་མི་རྟག་པའི་རྣམ་པ་ལེགས་པར་ཤར་བའི་སྒོ་ནས་དེ་ལྟ་བུའི་སྒོ་
འདོགས་ལ་དངོས་སུ་གནོད་བྱེད་ཀྱི་སངས་རྒྱས་འཕགས་པའི་མཁྱེན་པ་རྣམ་པའམ་མཚན་ཉིད་
ཡིན་ནོ་ཞེས་གཉེན་པོ་དང་། མཚོན་དོན་དང་། རྣམ་པ་དང་མཚན་ཉིད་དོན་གཅིག་ཏུ་བྱས་པའི་སྒོ་
ནས་གཏན་ལ་ཕབ་པས་རྣམ་མཁྱེན་གཏན་ལ་ཕབ་པ་འབད་མེད་དུ་འགྲུབ་བོ། །འདིར་རྒྱས་པར་
དྲན་པ་ཉེར་བཞག་ནས་བཟུང་སྟེ། །ཞེས་སོགས་ཀྱིས་འཆད་དེ། དེར་རྣམ་པ་བརྒྱ་དང་བཅུ་
གཉེན་པོ་བརྒྱ་དང་བཅུའི་དོན་ལྡོག་ཏུ་གཏན་ལ་འབེབས་པའི་ཕྱིར། ཁ་ཅིག རྩོད་ལན་འདི་
མཆོད་བརྗོད་ཀྱི་རྩོད་ལན་ཡིན་ཏེ། དེ་ལས་འཕྲོས་པའི་རྩོད་ལན་ཡིན་པའི་ཕྱིར། ཟེར་བ་མི་

འཐད་དེ། སྐྱེ་བོ་བློ་གྲོས་དམན་པ་དག །ཅེས་སོགས་ཀྱིས་རྩོད་ལན་ཡང་མཆོད་བརྗོད་ཀྱི་རྩོད་
ལན་དུ་ཐལ། དེ་ལས་འཕྲོས་པའི་རྩོད་ལན་ཡིན་པའི་ཕྱིར། ཁྱབ་པ་ཁས་རང་ལུགས་ལ། དེ་
མཆོད་བརྗོད་ལས་འཕྲོས་ཀྱང་དགོས་འགྲེལ་གྱི་རྩོད་ལན་དུ་བསྡུས་པ་ཡིན་ཏེ། དེ་ལྟར་བསྟན་
བཅོས་རྩོམ་པ་དགོས་མེད་དུ་རྩོད་པའི་ལན་འདེབས་པ་སྐབས་སུ་བབས་པའི་ཕྱིར། རྩོད་པ་འདི་
དག་བཀོད་པའི་དགོས་པ་ནི། མདོ་དང་བསྟན་བཅོས་ཀྱི་མཐུན་མོང་མ་ཡིན་པའི་དགོས་པའི་ཁྱད་
པར་ཤེས་པའི་ཕྱིར་དུ་ཡིན་ནོ། །འོ་ན་རྣམ་བཤད་སྙིང་པོའི་རྒྱན་དུ། གཞི་གཉེན་རྣམ་གསུམ་དང་
མཁྱེན་པ་གསུམ་ཕན་ཚུན་གཅིག་གིས་གཅིག་མཚོན་ཏེ། ཞེས་གསུངས་པའི་དོན་གང་ཡིན་ཞེ་
ན༑ གཞི་གཉེན་རྣམ་གསུམ་རྒྱས་པར་གཏན་ལ་ཕབ་ན་མཁྱེན་གསུམ་རྒྱས་པར་གཏན་ལ་ཕབ་
དགོས་མཁྱེན་གསུམ་རྒྱས་པར་གཏན་ལ་ཕབ་ན་གཞི་གཉེན་རྣམ་གསུམ་རྒྱས་པར་གཏན་ལ་ཕབ་
དགོས་པས་དེ་གཉིས་ཕན་ཚུན་གཅིག་གིས་གཅིག་མཚོན་ཞེས་བཤད་པ་ཡིན་ནོ་ཞེས་པའི་དོན་
ཡིན་ནོ།།
འོ་ན་མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་ན། དེ་ལ་ལུང་
གི་སྒྲུབ་བྱེད་ཇི་ལྟ་བུ་ཡོད་ཅེ་ན། དེ་ལ་ལུང་གི་སྒྲུབ་བྱེད་ཡོད་དེ། གཞི་ཤེས་ཀྱིས་ཉན་རང་
འཕགསས་པའི་ལམ་ཤེས་ཀྱིས་བྱང་སེམས་འཕགས་པའི་རྣམ་མཁྱེན་གྱིས་སངས་རྒྱས་
འཕགས་པའི་མངོན་རྟོགས་བསྡུས་པར་ཡུམ་བར་མ་ལས་གསུངས་པའི་ཕྱིར། ཞེས་པ་
ནི༑ འདི་ལྟར་རྒྱལ་བའི་ཡུམ་བར་མ་ལས་ཞེས་སོགས་ཀྱིས་བསྟན། དེ་རྣམས་ཀྱིས་བསྡུས་
ཚུལ་ནི། ཉན་རང་རྣམས་ཀྱིས་རང་རང་གི་བྱང་ཆུབ་ཐོབ་པ་ལ་གཞི་ཤེས་ཀྱི་རྣམ་པ་སྒོམ་དགོས་
ཤིང་དེ་ཙམ་གྱི་ཆོག་ལ་ཐེག་དམན་གྱི་རྟོགས་རིགས་སུ་གནས་པའི་ཐེག་ཆེན་འཕགས་པའི་རྒྱུད་
ཀྱི་མཁྱེན་པ་མཐའ་དག་གཞི་ཤེས་ཀྱིས་བསྡུས་པས་ན་གཞི་ཤེས་ཀྱིས་ཉན་རང་འཕགས་པའི་
མངོན་རྟོགས་བསྡུས་པ་ཞེས་བཤད། བྱང་འཕགས་ཀྱིས་གདུལ་བྱ་རིགས་ཅན་གསུམ་གྱི་དོན་

སྒྲུབ་པ་ལ། ཐེག་པ་གསུམ་གྱི་ལམ་ཤེས་པའི་ལམ་ཤེས་སྒོམ་དགོས་ཤིང་བྱང་འཕགས་ཀྱི་རྒྱུད་
ཀྱི་མངོན་རྟོགས་མཐའ་དག་ལམ་ཤེས་སུ་བཞག་དགོས་པས་ལམ་ཤེས་ཀྱིས་བྱང་སེམས་
འཕགས་པའི་མངོན་རྟོགས་བསྡུས་པ་ཞེས་བཤད། སངས་རྒྱས་འཕགས་པས་གདུལ་བྱ་
རིགས་ཅན་གསུམ་ལ་ཆོས་འཁོར་རྫོགས་པར་བསྐོར་བ་ལ་རྣམ་མཁྱེན་ངེས་པར་ཐོབ་དགོས་
ཤིང་སངས་འཕགས་ཀྱི་མཁྱེན་པ་གང་ཡིན་རྣམ་མཁྱེན་དུ་བཞག་དགོས་པའི་དོན་གྱིས་རྣམ་
མཁྱེན་གྱིས་སངས་རྒྱས་འཕགས་པའི་མངོན་རྟོགས་བསྡུས་པ་ཞེས་བཤད་པ་ཡིན་ནོ། །འོ་
ན༑ གཞི་ཤེས་ཀྱིས་ཉན་རང་འཕགས་པའི་མངོན་རྟོགས་བསྡུས་པའི་རྒྱུ་མཚན་ཅི་ཡིན་ཞེ་
ན༑ དེའི་རྒྱུ་མཚན་ཡོད་དེ། ཉན་རང་འཕགས་པས་གཞི་ཤེས་བསྒོམ་བྱའི་གཙོ་བོར་བྱས་ནས་
བསྒོམས་ཤིང་ཉན་རང་གི་རྒྱུད་ལ་ལམ་ཤེས་དང་རྣམ་མཁྱེན་མེད་པའི་ཕྱིར། ཞེས་པ་ནི། བཅོམ་
ལྡན་འདས་ཅིའི་སླད་དུ་ཐམས་ཅད་འཚལ་བ་ཉིད། ཅེས་སོགས་ཀྱིས་བསྟན། ལམ་ཤེས་ཀྱིས་
བྱང་སེམས་འཕགས་པའི་མངོན་རྟོགས་བསྡུས་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་
དེ༑ བྱང་སེམས་འཕགས་པས་དེ་ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་སྒོ་ནས་ལམ་
ཤེས་གསུམ་གྱིས་གདུལ་བྱ་རིགས་ཅན་གསུམ་གྱི་དོན་སྒྲུབ་པའི་ཕྱིར། ཞེས་པ་ནི། བཅོམ་ལྡན་
འདས་ཅིའི་སླད་དུ་ལམ་གྱི་རྣམ་པ་འཚལ་བ་ཉིད། ཅེས་སོགས་ཀྱིས་བསྟན།
༈ སྐབས་འདིར་མཐའ་དཔྱད་པ་ལ། རྫོགས་སྨིན་སྦྱངས་གསུམ་བྱས་པའི་
ཚད༑ ཉན་རང་གི་ཉམས་ལེན་གྱི་རིགས་རྫོགས་པར་བྱས་པའི་ཚད། འདིར་གདམས་དོན་གྱི་
ཡང་དག་མཐའ་ངོས་བཟུང་ནས་དེ་མངོན་དུ་བྱས་པའི་ཚད། སྐབས་འདིའི་སྤྱིར་བཏང་དང་
དམིགས་བསལ་གྱི་དོན་ངོས་བཟུང་བ་རྣམས་སུ་ཡོད་པ་ལས། དང་པོ་ལ་ཁ་ཅིག ཆོས་ཉིད་ལ་
མཉམ་པར་བཞག་བཞིན་དུ་གཞན་དོན་འབད་མེད་ལྷུན་གྲུབ་ཏུ་བྱེད་ནུས་པར་གྱུར་ཅིག་
ཅེས༑ སྨོན་ལམ་གྲུབ་པ་ནི། སློན་ལམ་རྫོགས་པར་བྱས་པའི་ཚད་དུ་བཞེད་ཀྱང་། རང་ལུགས་

ནི༑རྒྱལ་བ་འོད་དཔག་མེད་ཀྱིས་སྔོན་སློབ་ལམ་དུ་བདག་སངས་རྒྱས་པའི་སངས་རྒྱས་ཀྱི་ཞིང་
དེར་མངོན་པར་ཤེས་པ་ལྔ་དང་མི་ལྡན་པ་མེད་པར་མ་གྱུར་པ་དེ་སྲིད་དུ་བདག་འཚང་མི་རྒྱ་ཞེས་
དམ་བཅས་པ་ལྟ་བུ་སྤྲུལ་སྐུའི་ཞིང་ཁྱད་པར་ཅན་འགྲུབ་པའི་ཆེད་དུ་དམ་བཅས་པ་དང་། འཁོར་
དུ་ཐེག་པ་ཆེན་པོའི་འཕགས་པ་ཤ་སྟག་འབྱུང་བའི་ནུས་པ་མ་རྫོགས་པ་དེ་སྲིད་དུ་བདག་འཚང་མི་
རྒྱ་ཞེས་དམ་བཅས་པ་ལྟ་བུ་ལོངས་སྐུའི་ཞིང་ཁྱད་པར་ཅན་འགྲུབ་པའི་ཆེད་དུ་དམ་བཅས་པ་ཡིན་
པས་སངས་རྒྱས་ཀྱི་ཞིང་ཁྱད་པར་ཅན་གྱི་གདུལ་བྱ་འགྲུབ་པའི་ཐབས་སུ་གྱུར་པའི་དགེ་རྩ་ཚང་
བར་བསགས་ཟིན་པ་ནི་སྨོན་ལམ་རྫོགས་པའི་ཚད། ཆོས་ཚིགས་སུ་བཅད་པ་ཙམ་རེ་བསྟན་པས་
སྐུ་དངོས་ཀྱི་གདུལ་བྱའི་སེམས་ཅན་རྣམས་རྣམ་སྨིན་པ་བཏོལ་བས་ཆོག་པ་ལྟ་བུའི་སྨིན་ལམ་ལ་
འགོད་པའི་ཐབས་སུ་གྱུར་པའི་དགེ་རྩ་ཚང་བར་བསགས་ཟིན་པ་ནི་སེམས་ཅན་སྨིན་པར་བྱས་
པའི་ཚད། སངས་རྒྱས་ཀྱི་ཞིང་ཁྱད་པར་ཅན་འགྲུབ་པའི་ཐབས་སུ་གྱུར་པའི་དགེ་རྩ་ཚང་བར་
བསགས་ཟིན་པ་ནི་སངས་རྒྱས་ཀྱི་ཞིང་ཡོངས་སུ་སྦྱངས་པའི་ཚད། སེམས་ཅན་སྨིན་པར་བྱས་
པའི་དོན་ཡང་རྣམ་པར་སྨིན་པ་བཏོལ་བར་རུང་བ་དང་། ཟས་སྨིན་པ་ལོངས་སྤྱོད་དུ་རུང་བ་ལྟར་
སེམས་ཅན་དེའི་རྒྱུད་ལ་སྤང་བྱ་གང་ཡང་རུང་བའི་ས་བོན་དངོས་སུ་སྤོངས་པའི་གཉེན་པོ་ཡེ་
ཤེས་དངོས་སུ་སྐྱེ་རུང་དུ་བྱས་པ་ནི། སེམས་ཅན་དེ་སྨིན་པར་བྱས་པའི་དོན་ཡིན་ཏེ། མདོ་སྡེའི་
རྒྱན་ལས། ཇི་ལྟར་རྨོ་དང་ཟས་ལ་དེ་དག་གི །ཟགས་དང་སྤྱད་དུ་རུང་བ་སྨིན་འདོད་ལྟར། །དེ་
བཞིན་རྟེན་འདིར་ཕྱོགས་གཉིས་ཞི་བ་དང༌། །ཡོངས་སུ་སྤྱད་པ་སྨིན་པ་ཉིད་དུ་བསྟན། །ཞེས་
གསུངས་པའི་ཕྱིར། རྫོགས་སྨིན་སྦྱངས་གསུམ་བྱས་པའི་མ་མཐའ་ཡང་ས་བཅུ་རྒྱུན་མཐའི་
གནས་སྐབས་ནས་འཇོག་སྟེ། གཟུགས་སྐུ་གཉིས་ཀྱི་ལག་རྗེས་འཇོག་བྱེད་ཀྱི་བསོད་ནམས་ཀྱི་
ཚོགས་ཀྱི་ནུས་པ་ཡོངས་སུ་རྫོགས་པ་དེ་གང་ཡིན་ཞེ་ན། དེ་ངོས་འཛིན་པའི་དབང་དུ་བྱས་ན་
རྫོགས་སྨིན་སྦྱངས་གསུམ་བསྟན་པའི་ཕྱིར་དང༌། སྨོན་ལམ་རྫོགས་པ་ནི་གཙོ་བོར་སྤྲུལ་སྐུའི་

ལག་རྗེས་འཇོག་བྱེད་ཡིན་ཅིང་། དེ་རྫོགས་པའི་དོན་ཡང་སྨོན་ལམ་གང་ཡང་རུང་བ་མ་ཡིན་གྱི་
ལས་ལ་དབང་ཐོབ་པའི་སྒོ་ནས་སེམས་ཅན་དཔག་ཏུ་མེད་པའི་དོན་བྱེད་པའི་ནུས་པ་ཡོངས་སུ་
རྫོགས་པ་ཡིན་ཏེ། ས་བཅུའི་གནས་སྐབས་སུ་དེ་ལྟ་བུ་དེ་ཐོབ་པའི་ཕྱིར། རྒྱུད་བླ་མ་ལས། བྱང་
ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་དང་། །སེམས་ཅན་ཡང་
དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། །ཅེས་གསུངས་པའི་ཕྱིར། སེམས་ཅན་སྨིན་
པ་དང་སངས་རྒྱས་ཀྱི་ཞིང་ཡོངས་སུ་སྦྱངས་པ་ཞེས་པ་ཡང་སྣོད་བཅུད་ཀྱི་ཞིང་དག་པ་ལ་དབང་
ཐོབ་པ་ལ་འཇོག་ཅིང་དེ་ཡང་ཞིང་གང་ཡང་རུང་བའི་དབང་དུ་བྱས་པ་མ་ཡིན་གྱི་ལོངས་སྐུའི་
ཞིང་གི་དབང་དུ་བྱས་པ་ཡིན་ནོ། །མདོར་ན་སེམས་ཅན་སྨིན་པ་ཞེས་པ་ནི་བཅུད་ཀྱི་ཞིང་དག་པ་
ལ་དབང་ཐོབ་པ་དང་། སངས་རྒྱས་ཀྱི་ཞིང་ཡོངས་སུ་སྦྱངས་པ་ནི་སྣོད་ཀྱི་ཞིང་དག་པ་ལ་དབང་
ཐོབ་ཅིང་དེ་དག་འགྲུབ་པའི་རྒྱུའི་དགེ་རྩ་བསགས་ཟིན་པ་ལ་འཇོག་པས་ས་བཅུའི་གནས་སྐབས་
ནས་བཞག་དགོས་པ་ཡིན་ནོ། །གཞན་ཡང་། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་དེ་
དག་གི་ཡང་དག་པའི་མཐའ་མངོན་དུ་མི་བྱའོ། །ཞེས་རྫོགས་སྨིན་སྦྱངས་གསུམ་མ་བྱས་པར་
ཁྱབ་པ་འདུ་བྱེད་ཀྱི་སྡུག་བསྔལ་ཉེར་བར་ཞི་བའི་ཉེར་ཞི་མངོན་དུ་མི་བྱའོ་ཞེས་གདམས་ནས་
རྫོགས་སྨིན་སྦྱངས་གསུམ་བྱས་རྗེས་སུ་དེ་མངོན་དུ་གྱིས་ཤིག་ཅེས་ཤུགས་ལ་གདམས་པས་ཀྱང་
ས་བཅུ་པའི་གནས་སྐབས་སུ་རྫོགས་སྨིན་སྦྱངས་གསུམ་བྱས་པ་བཞག་དགོས་པ་ཡང་འགྲུབ་
བོ༑༑
གཉིས་པ་ལ་ཁ་ཅིག ས་དང་པོ་ནས་ཉན་རང་གི་སྤངས་རྟོགས་གཉིས་ཀ་
རྫོགས་ཏེ། འཁོར་བར་འཆིང་བྱེད་ཀྱི་ཉོན་སྒྲིབ་ས་དང་པོ་ནས་ཀྱང་སྤངས་བག་ལ་ཉལ་གྱི་ཉོན་
སྒྲིབ་ཉན་རང་དགྲ་བཅོམ་པས་ཀྱང་མ་སྤངས་པའི་ཕྱིར་ཟེར། འོ་ན། བག་ལ་ཉལ་གྱི་ཉོན་སྒྲིབ་
ཅེས་ཉོན་སྒྲིབ་ལ་བྱེད་དམ། ཤེས་སྒྲིབ་ལ་བྱེད། དང་པོ་ལྟར་ན། ཉན་ཐོས་དགྲ་བཅོམ་པས་ཉོན་

སྒྲིབ་ཟད་པར་སྤངས་པ་མ་ཡིན་པའི་སྐྱོན་དུ་འགྱུར། གཉིས་པ་ལྟར་ན། དེ་ཉན་ཐོས་དགྲ་བཅོམ་
པས་མ་སྤངས་པ་ཤེས་བྱེད་དུ་བཀོད་པ་འབྲེལ་མེད་དོ། །རང་ལུགས་ལ། དེ་ཉོན་སྒྲིབ་ཀྱི་བག་
ཆགས་ལ་འདོད་དགོས་ཤིང་ཤིང་རྟ་ཆེན་པོ་རྣམས་ཀྱིས་ཉོན་མོངས་པའི་བག་ཆགས་ཤེས་སྒྲིབ་
ཏུ་གསུངས་པས་ཤེས་སྒྲིབ་ཏུ་བྱེད་དོ། །ཁ་ཅིག རྟོགས་རིགས་ས་དང་པོ་ནས་རྫོགས་ཏེ། དེར་
གང་ཟག་གི་བདག་མེད་མངོན་སུམ་དུ་རྟོགས་པ་མཐར་ཐུག་པའི་ཕྱིར། སྤངས་པའི་ཁྱད་པར་ས་
བརྒྱད་པ་ནས་རྫོགས་ཏེ། དེར་ཉོན་ཡིད་གནས་གྱུར་པའི་ཕྱིར། ཞེས་ཟེར་བ་མི་འཐད་
དེ༑ དམན་ལམ་སྔོན་དུ་མ་སོང་བའི་བྱང་སེམས་ས་དང་པོ་བས་གང་ཟག་གི་བདག་འཛིན་སྤངས་
པའི་སྤངས་པ་མཐར་ཐུག་ཐོབ་པར་ཐལ། དེས་གང་ཟག་གི་བདག་མེད་མངོན་སུམ་དུ་རྟོགས་པ་
མཐར་ཐུག་ཐོབ་པའི་ཕྱིར། འདོད་ན། དམན་ལམ་སྔོན་དུ་མ་སོང་བའི་བྱང་སེམས་ཀྱི་སྒྲིབ་
གཉིས་ཅིག་ཅར་དུ་སྤོང་བར་གསུངས་པས་དེས་ཤེས་སྒྲིབ་ཀྱང་སྤངས་པར་འདོད་དགོས་
སོ༑ ༑གཞན་ཡང་། ས་བརྒྱད་པ་ནས་ཉོན་ཡིད་གནས་གྱུར་ཐོབ་པར་འདོད་པ་ཡང་མི་རིགས་
ཏེ༑ འདིར་ཚོགས་དྲུག་ལས་ངོ་བོ་ཐ་དད་པའི་ཀུན་གཞི་དང་ཉོན་ཡིད་མི་འདོད་ཅིང་། དེར་ཉོན་
མོངས་ཟད་པར་སྤངས་པ་མི་འཐད་པའི་ཕྱིར། ཕྱི་མ་གྲུབ་སྟེ། འགྲེལ་ཆེན་དུ། མཐོང་བ་དང་
སྒོམ་པའི་ལམ་ལ་ཡོངས་སུ་སྦྱོང་བ་ལ་སོགས་པའི་ཆོས་ཀྱི་དབྱེ་བས་རབ་ཏུ་དགའ་བ་ལ་
སོགས་པ་ས་བཅུ་རྣམ་པར་བཞག་གོ །ཞེས་སྒོམ་སྤང་ཉོན་མོངས་བཅུ་དྲུག་གི་དབྱེ་བ་མཛད་
ནས་ས་བཅུ་ཀའི་གནས་སྐབས་སུ་ཡང་སྒོམ་སྤང་ཉོན་མོངས་རེ་རེ་སྤོང་བར་གསུངས་པའི་
ཕྱིར༑ དེས་ན་རང་ལུགས་ལ། ཀུན་བཏུས་སུ། ཉོན་མོངས་པ་དང་ཤེས་བྱའི་སྒྲིབ་པ་ཅིག་ཅར་
སྤོང་ཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། །ཞེས་གསུངས་
པས༑ དམན་ལམ་སྔོན་དུ་མ་སོང་ན་ཉན་རང་གི་སྤངས་པའི་རིགས་རྫོགས་པར་བྱས་པ་དང་
སངས་རྒྱས་ཐོབ་པ་དུས་མཉམ་པ་ཡིན་ཏེ། ཉོན་སྒྲིབ་སྤངས་པ་དང་ཤེས་སྒྲིབ་སྤངས་པ་དུས་

མཉམ་པའི་ཕྱིར། འོ་ན། ཉི་ཁྲི་སྣང་བ་ལས། གཞན་ཡང་རྒྱུན་དུ་ཞུགས་པ་ནས་རང་སངས་
རྒྱས་ཀྱི་བར་གྱི་ཤེས་པ་དང་སྤོང་བ་གང་ཡིན་པ་དེ་ནི། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་
ཆུབ་སེམས་དཔའི་བཟོད་པ་ཡིན་ནོ་ཞེས་གསུངས་པ་ཡིན་ནོ། །བཟོད་པ་གང་ཡིན་ཞེ་ན། །སྡུག་
བསྔལ་ལ་ཆོས་ཤེས་པའི་བཟོད་པའོ། །འདི་གང་ལས་ཤེས་ཤེ་ན། ལམ་གཞན་ཁྱད་པར་བ་
ཡོད་ན། རིགས་དང་དབང་པོ་དང་ཚོགས་ཁྱད་ཞུགས་པར་འགྱུར་བའི་ཕྱིར། བྱང་ཆུབ་སེམས་
དཔའི་བཟོད་པའི་བྱེད་པར་གཞན་རྣམས་ཀྱི་རྟོགས་པའི་བྱེད་པ་མ་ལུས་པར་འདུས་པ་ཡིན་ནོ་དེ་
དག་གི་ཤེས་པ་དང་སྤོང་བ་གང་ཡིན་པ་དེ་ནི་དེའི་བཟོད་པའོ། །རྟོགས་པའི་ཚད་འདི་ཙམ་མ་
ཡིན་ནོ། །ཞེས་བྱ་བ་ནི་རྣམ་གྲངས་གཞན་ཡིན་ནོ་ཞེས་པའི་དོན་གང་ཡིན་སྐམ་ན། བཤད་པར་བྱ་
སྟེ༑ དམན་ལམ་སྔོན་དུ་མ་སོང་བའི་བྱང་སེམས་ཚོགས་སྦྱོར་བ་ལྟ་བུས་ཉན་རང་ལྟར་འབད་
ན༑ དེ་གཉིས་ཀྱིས་ཉོན་སྒྲིབ་གང་ནས་སྤོང་ནུས་སྙམ་ན། ལམ་གཞན་ཁྱད་པར་བ་ཡོད་
ན༑ ཞེས་གསུངས་པས། གང་ཟག་གི་བདག་འཛིན་དང་། གཟུང་བ་ཕྱི་རོལ་དོན་དུ་འཛིན་པའི་
རྟོག་པ་གཉིས་སྤང་བྱའི་གཙོ་བོར་བྱས་ནས་སྤོང་པའི་ལམ་ཡོད་ན་ཞེས་པ་དོན་གྱིས་ཐོབ་པས་དེ་
ཡོད་ན། དེའི་སྟེང་དུ་ཐེག་པ་ཆེན་པོའི་རིགས་དང་ལྡན་པ་དང་། དབང་པོ་ཤིན་ཏུ་རྣོ་བ་ངང་
བསོད་ནམས་ཀྱི་ཚོགས་རྒྱ་ཆེན་པོས་ཟིན་པ་དང་། སྟོང་ཉིད་རྟོགས་པའི་ལམ་ཡོད་པས་སྡུག་
བསྔལ་ཆོས་བཟོད་ཐོབ་པ་དང་དུས་མཉམ་དུ་སྒྲིབ་པ་དེ་གཉིས་སྤོང་ནུས་ཞེས་བརྟག་པ་མཐའ་
བཟུང་གི་ཚུལ་གྱི་ནུས་མཐུ་བསྟན་པ་ཡིན་ནོ། །བརྟག་པ་མཐའ་བཟུང་བྱེད་པའི་རྒྱུ་མཚན་
ཡང༑ དམན་ལམ་སྔོན་དུ་མ་སོང་བའི་བྱང་སེམས་ཀྱིས་རྫོགས་སྨིན་སྦྱངས་གསུམ་མ་བྱས་པར་
འདིར་བསྟན་གདམས་དོན་གྱི་ཡང་དག་མཐའ་མངོན་དུ་བྱས་ན། གཞན་དོན་རྒྱུན་ཆད་པའི་ཉེས་
པར་འགྱུར་བས་མངོན་དུ་མི་བྱ་ཞེས་བསྟན་པ་ན་བྱེད་ན་གང་ནས་ནུས་ཞེ་ན། །སྡུག་བསྔལ་ཆོས་
བཟོང་ནས་ནས་ཞེས་བསན་དགོས་པའོ།།

༈ གསུམ་པ་ལ་ཁ་ཅིག འདིར་བསྟན་གདམས་དོན་གྱི་ཡང་དག་མཐའ་
ལ༑ ཐེག་དམན་གྱི་མྱང་འདས་ཀྱིས་ཁྱབ་པར་འདོད་པ་མི་འཐད་དེ། དེ་དང་དམན་ལམ་སྔོན་དུ་
མ་སོང་བའི་བྱང་སེམས་ཀྱི་མངོན་དུ་བྱ་རྒྱུའི་གཞི་མཐུན་གྲུབ་པའི་ཕྱིར། ཁ་ཅིག ཆོས་ཉིད་དྲི་
བྲལ་གྱི་འགོག་པ་མངོན་དུ་བྱེད་མི་ནུས་ཤིང་། ཆོས་ཉིད་དེ་བཞིན་ཉིད་ལ་སླར་མི་ལྡང་བའི་ཚུལ་
གྱིས་མཉམ་པར་བཞག་ནུས། ཞེས་ཁྱད་པར་འབྱེད་པ་ཡང་མི་འཐད་དེ། དེ་ལ་སླར་མི་ལྡང་
བའི་ཚུལ་གྱིས་མཉམ་པར་བཞག་ནུས་པའི་སློབ་པ་མ་གྲུབ་པའི་ཕྱིར། དེས་ན་བྱང་སེམས་རྒྱུན་
མཐའ་བ་དེས་ཆོས་ཉིད་ལ་སླར་མི་ལྡང་བར་མཉམ་པར་བཞག་ཀྱང་སླར་མི་ལྡང་བའི་ཚུལ་གྱིས་
མཉམ་པར་བཞག་པ་མ་ཡིན་ཏེ། དེས་ཆོས་ཉིད་ལ་མཉམ་པར་འཇོག་པའི་ཚེ་མཉམ་གཞག་འདི་
ལས་ལངས་ནས་གཞན་དོན་སྒྲུབ་དགོས་སྙམ་པའི་བློས་ཟིན་པའི་སྒོ་ནས་མཉམ་པར་བཞག་པའི་
ཕྱིར༑ ཞེས་པ་ནི། རྣམ་བཤད་སྙིང་པོའི་རྒྱན་དུ། ཁ་ཅིག་ཆད་པའི་མྱང་འདས་ཞེས་སོགས་
དགག་བཞག་གསུངས་པ་རྣམས་ཀྱི་དོན་ཡིན་ནོ། །རང་ལུགས་ནི། ཁྱབ་པ་འདུ་བྱེད་ཀྱི་སྡུག་
བསྔལ་ཉེར་བར་ཞི་བའི་ཉེར་ཞི་དེ་འདིར་བསྟན་གདམས་དོན་གཙོ་བོར་གྱུར་པའི་ཡང་དག་མཐའ་
ཡིན༑ དེ་མངོན་དུ་བྱས་པའི་ཚད་ནི། ལྷག་མེད་མྱང་འདས་ལ་གནས་པའི་ཉན་ཐོས་ཀྱིས་ཁྱབ་པ་
འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་རང་གི་བསམ་ངོ་ནས་སླར་མི་ལྡང་བའི་ཚུལ་
གྱིས་མཉམ་པར་བཞག་པ་ནི། དེས་འདིར་བསྟན་གདམས་དོན་གཙོ་བོར་གྱུར་པའི་ཡང་དག་
མཐའ་མངོན་དུ་བྱས་པའི་ཚད། སངས་རྒྱས་འཕགས་པས་དེ་ལ་སླར་མི་ལྡང་བའི་ཚུལ་གྱིས་
མཉམ་པར་བཞག་པ་ནི། སངས་རྒྱས་འཕགས་པས་དེ་མངོན་དུ་བྱས་པའི་ཚད་ཡིན། འདིར་
བསྟན་གདམས་ཡུལ་གྱི་གདུལ་བྱའི་གཙོ་བོ་ནི། དམན་ལམ་སྔོན་དུ་མ་སོང་བའི་བྱང་སེམས་
ཡིན་ལ། དེ་ལ་འངོམས་ཚུལ་ནི་རྫོགས་སྨིན་སྦྱངས་གསུམ་མ་བྱས་པར་འདིར་བསྟན་ཡང་དག་
མཐའ་མངོན་དུ་མ་བྱེད་ཅིག་ཅེས་པའོ། །དེའི་དགོས་པའི་གཙོ་བོ་ནི་དེ་གསུམ་མ་བྱས་པར་དེ་ལ་

སླར་མི་ལྡང་བའི་ཚུལ་གྱིས་མཉམ་པར་བཞག་ན་གཞན་དོན་རྒྱུན་ཆད་པའི་ཉེས་པར་འགྱུར་བས་
དེ་དགག་པའི་ཆེད་དུ་ཡིན་ནོ། །དེ་གསུམ་མ་བྱས་པར་དེ་མངོན་དུ་བྱེད་ནུས་སམ་ཞེ་ན། ནུས་
ཏེ༑ མི་ནུས་ན་དེ་ལྟར་འདོམས་པ་དགོས་མེད་དུ་འགྱུར་བའི་ཕྱིར། ནུས་ན་གང་ནས་ནུས་ཤེ་
ན༑ ཐེག་པ་ཆེན་པོའི་མཐོང་ལམ་སྡུག་བསྔལ་ཆོས་བཟོད་ནས་ནུས་ཀྱང་ས་བརྒྱད་པར་རྣམ་པར་
མི་རྟོག་པའི་ཡེ་ཤེས་ལ་དབང་བསྒྱུར་ཐོབ་པས། རྒྱལ་བ་རྣམས་ཀྱིས་འགོག་ལས་སློང་བར་
མཛད༑ ༑ཅེས་ས་བརྒྱད་པ་བའི་དབང་དུ་མཛད་པའོ། །རྫོགས་སྨིན་སྦྱངས་གསུམ་མངོན་དུ་མ་
བྱས་པར་དེ་མངོན་དུ་མ་བྱེད་ཅིག་ཅེས་དངོས་སུ་གདམས་པས་དེ་གསུམ་བྱས་རྗེས་སུ་དེ་མངོན་
དུ་གྱིས་ཤིག་ཅེས་དོན་གྱིས་གདམས་པར་སོང་བས་དེ་གསུམ་བྱས་པའི་རྗེས་སུ་དེ་ལ་སླར་མི་
ལྡང་བའི་ཚུལ་དུ་མཉམ་པར་བཞག་པས་གཞན་དོན་རྒྱུན་ཆད་པའི་ཉེས་པར་མི་འགྱུར་ཏེ། དེ་
གསུམ་བྱས་པའི་རྗེས་སུ་དེ་ལ་སླར་མི་ལྡང་བའི་ཚུལ་གྱིས་མཉམ་པར་བཞག་བཞིན་པའི་ངང་
ནས་གཞན་དོན་འབད་མེད་ལྷུན་གྲུབ་ཏུ་བྱེད་པའི་ཕྱིར། གདམས་ཡུལ་གྱི་གདུལ་བྱ་ཕལ་པ་ལྷག་
མེད་མྱང་འདས་པའི་རྟོགས་པ་སྔོན་དུ་སོང་བའི་བྱང་ཆུབ་སེམས་དཔའ་དེས་ནི་ལྷག་མེད་མྱང་
འདས་ཐོབ་པ་དང་མཉམ་དུ་དེ་མངོན་དུ་བྱས་པས་རྫོགས་སྨིན་སྦྱངས་གསུམ་མ་བྱས་པར་དེ་
མངོན་དུ་བྱས་པར་འཇོག་ཅིང་དེ་ལ་ནི་དེང་ཕྱིན་ཆད་རྫོགས་སྨིན་སྦྱངས་གསུམ་མ་བྱས་པར་དེ་
མངོན་དུ་མི་བྱ་ཞེས་གདམས་པ་ཡིན་ནོ། །ཡང་དེ་འདྲ་བའི་བྱང་སེམས་དེས་སྔོན་གྱི་གོམས་པའི་
དབང་གིས་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་ཡང་དང་ཡང་དུ་སྐོམས་
པར་འཇུག་ཀྱང་། རང་གི་བསམ་ངོ་ལ་ལྟོས་ནས་སླར་མི་ལྡང་བའི་ཚུལ་གྱིས་སྙོམས་པར་
འཇུག་པ་མ་ཡིན་ཏེ། མཉམ་གཞག་དེ་ལས་ལངས་ནས་གཞན་དོན་རྒྱ་ཆེན་པོ་སྒྲུབ་དགོས་སྙམ་
པའི་བློའི་འཕེན་པ་དང་བཅས་ནས་སྙོམས་པར་འཇུག་པའི་ཕྱིར། ཁ་ཅིག་སློབ་དཔོན་ཆོས་
བཤེས་ཀྱིས་འདིར་བསྟན་ཡང་དག་མཐའ་ལ་ཆད་པའི་མྱང་འདས་ཀྱིས་ཁྱབ་པར་བཞེད་

དོ༑ ༑ཞེས་ཟེར་བ་མི་འཐད་དེ། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན། ཞེས་པའི་ཐད་
ཀྱི་སློབ་དཔོན་ཆོས་བཤེས་ཀྱི་འགྲེལ་པར། གང་ཟག་ལ་བདག་མེད་པའི་མཐའི་ཞི་བ་ཉིད་
དེ༑ ཞེས་གསུངས་པས་ཁྱབ་པ་འདུ་བྱེད་ཀྱི་སྡུག་བསྔལ་ཉེར་བར་ཞི་བའི་ཉེར་ཞི་དེ་དེར་བཞེད་
པར་ལེགས་པར་གྲུབ་པའི་ཕྱིར།
བཞི་པ་ནི། སྤྱིར་བཏང་དམིགས་བསལ་ཞེས་པ་སྒྲ་ཟིན་འབའ་ཞིག་ལ་བཞག་
དགོས་པས། དེ་དག་ཀྱང་ཡོངས་སུ་རྫོགས་པར་བྱ་ཞིང་། དེ་དག་གི་ལམ་གྱི་བྱ་བ་ཡང་བྱ་
ལ༑ ཞེས་སྤྱིར་བཏང་ནས་ལམ་གྱི་བྱ་བ་མཐའ་དག་བྱའམ་སྙམ་ན། དེ་དག་གི་ཡང་དག་པའི་
མཐའ་མངོན་སུམ་དུ་ནི་མི་བྱའོ། །ཞེས་དམིགས་ཀྱིས་བསལ་ནས་གསུངས་པ་ཡིན་ནོ། །དེ་
དག་ཀྱང་ཡོངས་སུ་རྫོགས་པར་བྱ་ཞིང་དེ་དག་གི་ལམ་གྱི་བྱ་བ་ཡང་བྱ་ལ་ཞེས་པའི་ཚིག་འདིས་
བྱང་ཆུབ་སེམས་དཔས་ཉན་རང་གི་རྟོགས་རིགས་ཀྱི་ལམ་ཐམས་ཅད་ཀྱི་སྤང་རྟོགས་ཀྱི་རིགས་
དང་བྱ་བ་ཐམས་ཅན་ནམ་ནུས་པ་ནས་བྱ་ཞེས་དངོས་སུ་བསྟན་པའི་དབང་དུ་བྱས་ནས། དེ་དག་
ཀྱང་ཡོངས་སུ་རྫོགས་པར་བྱ་ཞིང་། དེ་དག་གི་ལམ་གྱི་བྱ་བ་ཡང་བྱ། ཞེས་པའི་མདོ་ཚིག་འདི་
སྤྱིར་བཏང་གི་ཚིག་དང༌། སྨོན་ལམ་ཡོངས་སུ་རྫོགས་པར་མ་བྱས། ཞེས་པ་མན་ཆད་ཀྱི་
རྫོགས་སྨིན་སྦྱངས་གསུམ་མ་བྱས་པར་དེ་མངོན་དུ་མི་བྱ་ཞེས་དངོས་སུ་བསྟན་པའི་དབང་དུ་བྱས་
ནས་དེ་རྣམས་དམིགས་བསལ་དུ་གསུངས་པ་ཡིན་ནོ། །རབ་འབྱོར་བྱང་ཆུབ་སེམས་དཔའ་
རྣམས་ཀྱིས་ནི། ཞེས་སོགས་ཀྱི་མདོ་ལ་སྦྱོར་བ་ནི། བྱང་སེམས་འཕགས་པ་ཆོས་ཅན། ཁྱོད་
ཀྱི་མངོན་རྟོགས་ལམ་ཤེས་ཀྱིས་བསྡུས་ཏེ། ཁྱོད་ཐབས་ཤེས་ཁྱད་པར་ཅན་གཉིས་དང་ལྡན་པའི་
རྒྱལ་སྲས་འཕགས་པ་ཡིན་པའི་ཕྱིར། ཐབས་ཁྱད་པར་ཅན་དང་ལྡན་ཏེ། འདིར་བསྟན་
གདམས་དོན་གཙོ་བོར་གྱུར་པའི་ཡང་དག་མཐའ་མངོན་དུ་བྱེད་པའི་དུས་དང་དུས་མིན་ལ་
མཁས་པའི་ཕྱིར། ཤེས་རབ་ཁྱད་པར་ཅན་དང་ལྡན་ཏེ། ཐེག་པ་གསུམ་གྱི་ཉམས་ལེན་གྱི་

རིགས་རྣམས་ཤེས་བསྐྱེད་རྫོགས་པར་བྱེད་ཚུལ་ལ་མཁས་པའི་ཕྱིར། རྣམ་མཁྱེན་གྱིས་སངས་
འཕགས་ཀྱི་མངོན་རྟོགས་བསྡུས་ཚུལ་ལ། དེས་དེ་བསྡུས་ཚུལ་ཇི་ལྟ་བུ་ཞེས་ཞུས་ཚུལ་
ནི༑ བཅོམ་ལྡན་འདས་ཅིའི་སླད་དུ། ཞེས་སོགས་སོ། །དེའི་ལན་ནི། དེའི་རྒྱུ་མཚན་ཡོད་
དེ༑ སངས་རྒྱས་འཕགས་པའི་བཞེད་དོན་གདུལ་བྱ་ལ་ཆོས་འཁོར་རྫོགས་པར་བསྐོར་པ་ཡིན་
ལ༑ དེ་ལ་ཡང་གདུལ་བྱའི་ཁམས་དང་། བསམ་པ་དང་། བག་ལ་ཉལ་མངོན་སུམ་དུ་རྟོགས་
དགོས་ཏེ་རྟོགས་པ་ལ་ཆོས་རྣམས་ཀྱི་ངོ་བོ་རྒྱུ་འབྲས་ལ་སོགས་པ་མངོན་སུམ་དུ་རྟོགས་པའི་རྣམ་
མཁྱེན་ཐོབ་དགོས་པའི་ཕྱིར། ཞེས་པ་ནི། རབ་འབྱོར་རྣམ་པ་གང་དག་དང་། ཞེས་སོགས་
ཀྱིས་བསྟན། དེར་མ་ཟད་མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པ་ལ་ལུང་
གི་སྒྲུབ་བྱེད་གཞན་ཡང་ཡོད་དེ། དེ་ལྟར་མདོར་བསྡུས་པ་བརྒྱད་སྟོང་པ་ལས་ཀྱང་གསུངས་
པའི་ཕྱིར། དེ་ཉིད་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་། ཞེས་སོགས་
གསུངས༑ རྒྱས་པ་འབུམ་ལས་གསུངས་ཏེ། དེ་ཉིད་ལས། རྒྱུན་དུ་ཞུགས་པའི་ས་ལ་སློབ་
པར་འདོད་པས་ཀྱང་། ཞེས་སོགས་རྒྱ་ཆེར་གསུངས་པའི་ཕྱིར།
ཡུམ་གསུམ་གྱི་རྒྱས་བསྡུས་ཀྱི་ཁྱད་པར་གང་ཞེ་ན། བརྒྱད་སྟོང་པ་ལས་
བརྗོད་བྱ་ཕུང་པོ་ལྔར་བསྡུས་རྗོད་བྱེད་ཀྱི་ཚིག་ཀྱང་བསྡུས་པས་ན་བསྡུས་པ་ཞེས་བཞག ཉི་ཁྲིའི་
བརྗོད་བྱ་རྗོད་བྱེད་གཉིས་ཀ་བརྒྱད་སྟོང་པ་ལས་རྒྱས་ཤིང་འབུམ་ལས་བསྡུས་པས་ན་འབྲིང་དུ་
བཞག འབུམ་གྱིས་ནི་དེ་གཉིས་ཀ་ལས་བརྗོད་བྱ་རྒྱས་ཤིང་འགྲེལ་རྐང་བརྒྱ་དང་བརྒྱད་ཀྱི་སྒོ་
ནས་བསྟན་པས་རྗོད་བྱེད་ཀྱང་རྒྱས་པས་ན་རྒྱས་པ་ཞེས་བཞག་པ་ཡིན་ནོ།།
འོ་ན་འགྲེལ་རྐང་བརྒྱ་དང་བརྒྱད་པོ་དེ་གང་ཞེ་ན། ཀུན་ནས་ཉོན་མོངས་
ཕྱོགས་ལ་བརྟེན་པའི་འགྲེལ་རྐང་ལྔ་བཅུ་རྩ་གསུམ། རྣམ་བྱང་གི་ཕྱོགས་ལ་བརྟེན་པའི་འགྲེལ་
རྐང་ལྔ་བཅུ་རྩ་ལྔ་རྣམས་སོ། །དང་པོ་ནི། ཕུང་པོ་ལྔ་ལ་བརྟེན་པ་ལྔ་། དབང་པོ་དྲུག་ལ་བརྟེན་

པ་དྲུག ཡུལ་དྲུག རྣམ་ཤེས་དྲུག རེག་པ་དྲུག ཚོར་བ་དྲུག སའི་ཁམས་སོགས་ཁམས་
དྲུག རྟེན་འབྲེལ་ཡན་ལག་བཅུ་གཉིས་ལ་བརྟེན་པ་རྣམས་སོ། །རྣམ་བྱང་ཕྱོགས་ལ་བརྟེན་པ་ལྔ་
བཅུ་རྩ་ལྔ་ནི། ཕ་རོལ་ཏུ་ཕྱིན་པ་དྲུག་ལ་བརྟེན་པ་དྲུག སྟོང་པ་ཉིད་བཅོ་བརྒྱད་ལ་བརྟེན་པ་བཅོ་
བརྒྱད༑ བྱང་ཕྱོགས་སོ་བདུན་ལ་བརྟེན་པ་བདུན། འཕགས་པའི་བདེན་པ་བཞི་ལ་བརྟེན་པ་
གཅིག དེ་བཞིན་དུ་བསམ་གཏན་བཞི། ཚད་མེད་པ་བཞི། གཟུགས་མེད་པའི་སྙོམས་པར་
འཇུག་པ་བཞི། རྣམ་པར་ཐར་པ་བརྒྱད། མཐར་གྱིས་གནས་པའི་སྙོམས་པར་འཇུག་པ་
དགུ རྣམ་ཐར་སྒོ་གསུམ། མངོན་པར་ཤེས་པ་ལྔ་། ཏིང་ངེ་འཛིན། གཟུངས་ཀྱི་སྒོ། སྟོབས་
བཅུ། མི་འཇིགས་པ་བཞི། སོ་སོ་ཡང་དག་རིགས་པ་བཞི། བྱམས་པ་ཆེན་པོ། །སྙིང་རྗེ་ཆེན་
པོ༑ ༑སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། རྒྱུན་དུ་ཞུགས་པ། ལན་གཅིག་ཕྱིར་འོང་
བ༑ ཕྱིར་མི་འོང་བ། དགྲ་བཅོམ་པ། རང་སངས་རྒྱས། །ཐམས་ཅད་ཤེས་པ་ཉིད། ལམ་གྱི་
རྣམ་པ་ཤེས་པ་ཉིད། རྣམ་པ་ཐམས་ཅད་མཁྱེན་པ་ཉིད་ལ་བརྟེན་པའི་འགྲེལ་རྐང་རེ་རེ་སྟེ་ལྔ་བཅུ་
རྩ་ལྔའོ། །དེས་དེ་བསྡུས་པའི་རིགས་པའི་སྒྲུབ་བྱེད་ནི། གཞི་ཤེས་ཀྱིས་ཉན་རང་འཕགས་པའི་
མངོན་རྟོགས་བསྡུས་ཏེ། གཞི་ཤེས་དེ་དམིགས་པ་གཟུགས་ལ་སོགས་པའི་ཆོས་རྣམས་ལ་
དམིགས༑ རྣམ་པ་མི་རྟག་པ་ལ་སོགས་པ་བཅུ་དྲུག་གི་རྣམ་པ་ཅན་དུ་བསྒོམ་ཞིང་། དེ་ལྟར་
བསྒོམ་པས་གང་ཟག་གི་བདག་འཛིན་སྤངས་པའི་སྤངས་པ་ཐོབ་ནུས་ལ་དེ་དག་ཉན་རང་
འཕགས་པས་ཀྱང་གཙོ་བོར་བསྒོམ་ཞིང་། དེ་ཙམ་གྱིས་ཉན་རང་འཕགས་པའི་བཞེད་དོན་སྒྲུབ་
ནུས་པའི་ཕྱིར། ཞེས་པ་ནི། དེ་ལ་ཐམས་ཅད་ཤེས་པ་ཉིད་ནི། ཞེས་སོགས་ཀྱིས་བསྟན། ལམ་
ཤེས་ཀྱིས་བྱང་འཕགས་ཀྱི་མངོན་རྟོགས་བསྡུས་ཏེ། ཐེག་པ་གསུམ་གྱི་ལམ་ཤེས་པའི་ལམ་
ཤེས་ཀྱིས་རིགས་ཅན་གསུམ་གྱི་དོན་སྒྲུབ་ཅིང་དུས་མ་ཡིན་པར་ཡང་དག་པའི་མཐའ་མངོན་དུ་མི་
བྱེད་པ་དང་། འབྲས་བུ་སེམས་ཅན་འཁོར་དུ་མ་བསྡུས་པ་རྣམས་སྡད་པ་ལ་སོགས་པར་བྱེད་པ་

ཅན་ཡིན་ལ་དེ་དག་ནི་བྱང་སེམས་འཕགས་པས་གཙོ་བོར་སྒྲུབ་ཅིང་དེས་བྱང་སེམས་འཕགས་
པའི་བཞེད་དོན་སྒྲུབ་ནུས་པའི་ཕྱིར། ཞེས་པ་ནི། ལམ་ཤེས་པ་ཉིད་ནི། ཞེས་སོགས་ཀྱིས་
བསྟན༑ རྣམ་མཁྱེན་གྱིས་སངས་རྒྱས་འཕགས་པའི་མངོན་རྟོགས་བསྡུས་པ་ཡིན་ཏེ། རྣམ་
མཁྱེན་དེ་དམིགས་པ་ཆོས་ཉིད་དེ་བཞིན་ཉིད་ལ་སླར་མི་ལྡང་བའི་ཚུལ་གྱིས་མཉམ་པར་བཞག་
བཞིན་པའི་ངང་ནས་བྱེད་ལས་གཞན་དོན་འབད་མེད་ལྷན་གྲུབ་ཏུ་བྱེད་ནུས་པ་དང༌། བྲལ་འབྲས་
སྒྲིབ་གཉིས་བག་ཆགས་དང་བཅས་པ་སྤངས་པ་ཡིན་ལ་དེ་སངས་རྒྱས་འཕགས་པའི་ཐུགས་
རྒྱུད་ལ་མངའ་ཞིང་། དེ་ཙམ་གྱིས་སངས་རྒྱས་འཕགས་པའི་བཞེད་དོན་མཐའ་དག་སྒྲུབ་ནུས་
པའི་ཕྱིར། ཞེས་པ་ན། རྣམ་པ་ཐམས་ཅད་མཁྱེན་པ་ཉིད་ནི། ཞེས་སོགས་ཀྱིས་བསྟན། དེས་ན་
བསྟན་བཅོས་མངོན་རྟོགས་རྒྱན་ཆོས་ཅན། ཁྱོད་ཀྱིས་གཞི་གཉེན་རྣམ་གསུམ་གང་རུང་རེ་རེ་ཁོ་
ནར་བརྗོད་བྱར་བྱེད་པའི་སྒོ་ནས་སྐྱོན་ཡོད་པ་མ་ཡིན་ཏེ། ཁྱོད་ཀྱིས་དེ་གསུམ་ག་བརྗོད་བྱར་བྱས་
པའི་སྒོ་ནས་དེ་གསུམ་གྱིས་མཁྱེན་གསུམ་མཚོན་པའི་ཚུལ་གྱིས་མཁྱེན་གསུམ་བརྗོད་བྱར་བྱེད་
ཅིང་མཁྱེན་གསུམ་གྱི་འཕགས་པའི་མངོན་རྟོགས་མཐའ་དག་བསྡུས་པས་འཕགས་བཞིའི་
མངོན་རྟོགས་མཐའ་དག་གཏན་ལ་འབེབས་པའི་ཕྱིར། དེ་ལྟར་ཕྱག་འཚལ་བ་དང་། ཞེས་
སོགས་རྩོད་ལན་རྣམས་ཀྱི་དོན་བསྡུས་ནས་སྟོན་པ་ནི། དེ་ལྟ་བས་ན་མངོན་པར་རྟོགས་པའི་རྒྱན་
གཞི་དང་གཉེན་པོ་དང༌། ཞེས་སོགས་ཀྱིས་བསྟན། ཁོ་ན་རེ། མངོན་རྟོགས་རྒྱན་གྱིས་གཞི་
གཉེན་རྣམ་པ་གསུམ་ག་བརྗོད་བྱར་བྱེད་ན་མཁྱེན་གསུམ་བརྗོད་བྱར་བྱེད་དགོས་པས། མདོ་དང་
བཟློས་པའི་སྐྱོན་ཡོད་དེ། མཁྱེན་གསུམ་བསྟན་དགོས་ཀྱི་གདུལ་བྱ་དེ་ལ་དབང་པོ་རྣོ་འབྲིང་རྟུལ་
གསུམ་དུ་ཁ་ཚོན་ཆོད་ཅིང་རྟུལ་པོའི་དབང་དུ་བྱས་ནས་འབུམ། འབྲིང་གི་དབང་དུ་བྱས་ནས་ཉི་
ཁྲི༑ རྣོན་པོའི་དབང་དུ་བྱས་ནས་བརྒྱད་སྟོང་པ་གསུངས་པའི་ཕྱིར། ཞེས་པའི་དོགས་པ་བསུ་བ་
ནི༑ ༑སྐྱེ་བོ་བློ་གྲོས་དམན་པ་དག །ཅེས་སོགས་ཀྱིས་བསྟན། དེའི་ལན་ནི་དེ་ལྟར་ཡིན་ཀྱང་

བཟློས་པའི་སྐྱོན་མེད་དེ། མདོ་ལས་བསྟན་པའི་དགོས་སོགས་ཆོས་བཞི་ལས་དགོས་སོགས་
ཆོས་བཞི་ལྷག་པོ་ཡོད་པའི་ཕྱིར། ལྷག་པོ་ཇི་ལྟར་ཡོད་ན་མདོ་རྒྱས་འབྲིང་བསྡུས་གསུམ་གང་
རུང་རེ་རེ་ལ་བརྟེན་ནས་མདོའི་བརྗོད་བྱའི་དོན་རྫོགས་པར་རྟོགས་མི་ནུས་ཤིང་བསྟན་བཅོས་
མངོན་རྟོགས་རྒྱན་ལ་བརྟེན་ནས་དེ་རྫོགས་པར་རྟོགས་ནུས་པའི་གདུལ་བྱ་དེས་རྒྱན་ལ་བརྟེན་ནས་
མདོ་རྒྱས་འབྲིང་བསྡུས་གསུམ་གྱི་བརྗོད་བྱའི་དོན་རྫོགས་པར་རྟོགས་པ་དེ་དགོས་པ། དེ་ལ་
བརྟེན་ནས་མཐར་རྣམ་མཁྱེན་ཐོབ་པ་ཉིང་དགོས། དེའི་ཉིང་དགོས་སུ་གྱུར་པའི་རྣམ་མཁྱེན་དེའི་
དགོས་པར་གྱུར་པའི་སློབ་ལམ་ལ་འབྲེལ། དེ་ལྟ་བུའི་བློ་དེ་བསྟན་བཅོས་མངོན་རྟོགས་རྒྱན་ལ་
འབྲེལ་པའི་འབྲེལ་པ་འདི་དེའི་འབྲེལ་པའོ། །བསྟན་བཅོས་འདིའི་དགོས་སོགས་ཆོས་བཞིའི་
ནང་ཚན་དུ་གྱུར་པའི་འབྲེལ་བ་དེ་དེ་བྱུང་གི་འབྲེལ་པར་བྱ་དགོས་པ་ནི། རྗོད་པར་བྱེད་པ་དང་
བརྗོད་པར་བྱ་བ་དག་ཐབས་དང་ཐབས་ཀྱིས་བསྒྲུབ་པར་བྱ་བའི་ཚུལ་གྱིས་འབྲེལ་བར་མཛད་
ཅེས་པས་བསྟན་ནོ། །དེ་ལྟར་ཡིན་ཀྱང་དེའི་ཉིང་དགོས་དེའི་འབྲེལ་པ་ལ་དེ་བྱུང་དུ་འབྲེལ་བར་
མི་འདོད་དེ། དེའི་ཉིང་དགོས་འདུས་བྱས་མ་ཡིན་པའི་ཕྱིར། དེས་ན་དེ་དག་ཀྱང་། རྣམ་པ་
ཐམས་ཅད་མཁྱེན་ཉིད་ལམ། །ཞེས་སོགས་ཀྱིས་བསྟན་ཅིང༌། བསྟན་བཅོས་ཀྱི་ཐོག་མར་
དགོས་སོགས་ཆོས་བཞི་བསྟན་པའི་དགོས་པ་ནི། བསྟན་བཅོས་འདི་ལ་དགོས་སོགས་ཆོས་
བཞི་ཤས་ཆེར་མེད་དམ་སྙམ་པའི་དོན་མི་འགྱུར་གྱི་ཐེ་ཚོམ་བསལ་ནས་ཕལ་ཆེར་ཡོད་སྙམ་པའི་
དོན་འགྱུར་གྱི་ཐེ་ཚོམ་བསྐྱེད་པའི་སྒོ་ནས་བསྟན་བཅོས་ལ་འཇུག་པའི་ཡན་ལག་ཡིན་ཏེ། དོགས་
པ་བསལ་བའི་ཕྱིར། དོན་ལ་ཐེ་ཚོམ་སྐྱེད་པ་ཉིད་ཀྱིས་འཇུག་པའི་ཡན་ལག ཅེས་སོགས་
གསུངས་པའི་ཕྱིར།
གཞུང་གི་ས་མཚམས་དབྱེ་ན། བདེ་བླག་ཏུ་ནི་རྟོགས་པ་ཞེས། །ཞེས་སོགས་
དང༑ ༑འགྲེལ་པར། བྱང་ཆུབ་ཀྱི་སེམས་དང་སྒྲུབ་པ་ལ་སོགས་པའི། ཞེས་སོགས་ཀྱིས་

དགོས་པ་དེ་བསྟན། མདོ་དོན་དྲན་པ་ལ་བཞག་ནས། །ཞེས་སོགས་དང༌། འགྲེལ་པར། ཅི་ལ་
ཡང་མ་རེག་པར་ཆས་པ་དག ཅེས་སོགས་ཀྱིས་ཉིང་དགོས་བསྟན། །རྣམ་པ་ཐམས་ཅད་
མཁྱེན་ཉིད་ལམ། །ཞེས་སོགས་རྐང་བ་དང་པོ་གཉིས་དང་། འགྲེལ་པར། རྒྱལ་བའི་ཡུམ་
རྣམ་པ་གསུམ་ཆར་ལས། ཞེས་སོགས་ཀྱིས་བརྗོད་བྱ་བསྟན། གཞན་གྱི་མྱོང་བ་མ་ཡིན་
ཏེ༑ ༑ཞེས་སོགས་རྩ་འགྲེལ་གྱིས་བརྗོད་བྱའི་ཁྱད་པར་དེ་བསྟན། མངོན་རྟོགས་རྒྱན་གྱི་ཆེད་དུ་
བྱ་བའི་གཙོ་བོར་གྱུར་པའི་མངོན་པར་རྟོགས་པ་བརྒྱད་པོ་དེ། །ཕྱི་རོལ་པ་དང་ཉན་རང་ལ་
སོགས་པས་ཉམས་སུ་མྱོང་བྱ་མ་ཡིན་པར་བསྟན་ཏེ། ཕྱི་རོལ་པ་ལ་སོགས་པ་དེ་དག་སྟོན་པའི་
དགེ་བའི་བཤེས་གཉེན་དང་བྲལ་ཞིང་རྒྱན་སོགས་ལ་ཐོས་བསམ་གྱིས་མི་འཇུག་པའི་ཕྱིར། རྣམ་
པ་ཐམས་ཅད་མཁྱེན་ཉིད་ལམ། །ཞེས་སོགས་ཀྱི་ངག་དོན་ནི། རྗེ་བཙུན་གྱིས་རྒྱན་རྩོམ་པའི་ཐོག་
མར་དགོས་སོགས་ཆོས་བཞི་བསྟན་པ་ལ་དགོས་པ་ཡོད་དེ། གདུལ་བྱ་བསྟན་བཅོས་ལ་འཇུག་
པར་འགྱུར་བའི་དགོས་པ་ཡོད་པའི་ཕྱིར། བདེ་བླག་ཏུ་ནི་རྟོགས་པ་ཞེས། །བྱ་བ་རྩོམ་པའི་
དགོས་པ་ཡིན། །ཞེས་སོགས་ཀྱིས་མངོན་རྟོགས་རྒྱན་གྱི་ཆེད་དུ་བྱ་བའི་གདུལ་བྱས། མངོན་
རྟོགས་རྒྱན་ལ་བརྟེན་ནས་མདོ་རྒྱས་འབྲིང་བསྡུས་གསུམ་གྱི་དོན་རྟོགས་པ་དེ་བསྟན་བཅོས་
འདིའི་དགོས་པ་ཡིན་ཞེས་བསྟན་པ་ལ། འོ་ན། མངོན་རྟོགས་རྒྱན་གྱིས་མདོ་འཆད་པའི་ཚུལ་དེ་
གང་ཡིན་ཞེ་ན། སློབ་དཔོན་དབྱིག་གཉེན་གྱིས་རྣམ་བཤད་རིགས་པར། མདོ་རྣམས་འཆད་
འདོད་དེ་དག་ལ། མན་ངག་ཅུང་ཟད་སྦྱིན་པར་བྱ། །དགོས་པ་བསྡུས་པའི་དོན་བཅས་
དང༑ ༑ཚིག་དོན་བཅས་དང་མཚམས་སྦྱར་བཅས། བརྒལ་ལན་བཅས་ཏེ་བསྙད་པར
བྱ༑ ༑ཞེས་གསུངས་པ་ལྟར་བཤད་ཐབས་ཡན་ལག་ལྔའི་སྒོ་ནས་འཆད་པ་ལས། དགོས་དོན་
ནི༑ རྣམ་པ་ཐམས་ཅད་མཁྱེན་ཉིད་ལམ། །ཞེས་སོགས་ཀྱིས་བསྟན། བསྡུས་དོན་ནི། ཤེས་
རབ་ཕ་རོལ་ཕྱིན་པ་ནི། །ཞེས་སོགས་ཀྱི་ཚིགས་བཅད་བཅོ་ལྔ་དང༌།།མཚན་ཉིད་དེ་ཡི་སྦྱོར་བ་

དང་༑ ༑ཞེས་སོགས་དང༌། ཡུལ་ནི་རྣམ་པ་གསུམ་པོ་རྒྱུ། །ཞེས་སོགས་ཀྱིས་བསྟན། ཚིག་
དོན་ནི། སེམས་བསྐྱེད་པ་ནི་གཞན་དོན་ཕྱིར། །ཞེས་པ་ནས། ཆོས་ཀྱི་སྐུ་ཡི་འཕྲིན་ལས་
ནི༑ ༑རྣམ་པ་ཉི་ཤུ་བདུན་དུ་བཞེད། །ཅེས་པའི་བར་གྱིས་འཆད། །འཚམས་སྦྱར་ཕལ་ཆེར་
ཤུགས་ལ་བསྟན་ཅིང་། བརྒལ་ལན་ནི། ཆོས་ཀྱི་དབྱིངས་ལས་དབྱེར་མེད་ཕྱིར། །ཞེས་
སོགས་དང་། དངོས་པོ་བརྗོད་དུ་མེད་པ་ལ། །ཞེས་སོགས་ཀྱིས་རྩོད་ལན་དངོས་སུ་བསྟན་ཅིང་
འགའ་ཞིག་ནི་ཤུགས་ལ་བསྟན་པ་ཡང་ཡོད་དོ། །འོ་ན། བཤད་ཐབས་ཡན་ལག་ལྔའི་སྒོ་ནས་
འཆད་དགོས་པའི་རྒྱུ་མཚན་ཅི་ཡིན་ཞེ་ན། ཐོག་མར་གདུལ་བྱ་མདོའི་དོན་ལ་འཇུག་འདོད་བསྐྱེད་
པའི་ཕྱིར་དུ་དགོས་དོན་བསྟན། དགོས་པ་མཐོང་ན་འཇུག་འདོད་སྐྱེས་པའི་ཚེ། ཐོག་མར་མདོ་
དོན་རགས་པ་ཙམ་རྟོགས་པའི་ཕྱིར་དུ་བསྡས་དོན་བསྟན། དེ་ཙམ་གྱིས་མི་ཆོག་མདོ་དོན་མཐའ་
དག་ཞིབ་ཏུ་རྟོགས་དགོས་པ་དེའི་ཕྱིར་དུ་ཚིག་དོན་བསྟན། སྔ་ཕྱི་འབྲེལ་ཆགས་པར་བྱ་བའི་ཕྱིར་
དུ་འཚམས་སྦྱར་བསྟན། གོ་རིམ་མི་འགལ་ཅིང་ལུང་རིགས་དང་མི་འགལ་བར་རྟོགས་པར་བྱ་
བའི་ཕྱིར་དུ་བརྒལ་ལན་བསྟན་པ་ཡིན་ཏེ། རྣམ་བཤད་རིགས་པ་ལས། མདོ་དོན་ཆེ་བ་ཉིད་
མཐོང་ནས། །ཉན་པ་དང་ནི་འཛིན་པ་ལ། །ཉན་པ་པོ་དེ་གུས་བྱེད་པས། །ཐོག་མར་དགོས་པ་
བརྗོད་པར་བྱ། །དེས་འགྲུབ་དེ་ནི་བསྡུས་དོན་ལས། །བསྡུས་པའི་དོན་ནི་ཚིག་དོན་ལས། །གོ་
རིམ་རིགས་པ་སྔ་ཕྱི་དག །མི་འགལ་བ་ནི་གཉིས་ལས་སོ། །ཞེས་གསུངས་པའི་ཕྱིར། དེ་
ཡང༑ ཉན་ཐོས་ཞི་བ་ཚོལ་རྣམས། །ཞེས་སོགས་ཚིགས་བཅད་གཅིག་གིས་མཁྱེན་གསུམ་གྱི་
ཡོན་ཏན་བརྗོད་པའི་སྒོ་ནས་ཡུམ་ལ་ཕྱག་འཚལ་བའི་ཚུལ་དངོས་སུ་བསྟན་པའི་ཤུགས་ལ་
མངོན་པར་རྟོགས་པའི་རྒྱན་རྩོམ་པར་དམ་བཅས་པ་ཡང་ཡིན་ཏེ། ཉི་སྣང་ལས། དོན་གང་ཞིག་
ཡིན་ཞེ་ན། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་རྣམ་
པ་གསུམ་གྱི་མཐུན་མོང་མ་ཡིན་པའི་ཡོན་ཏན་ཉེ་བར་དགོད་པ་སྔོན་དུ་འགྲོ་བས། ཤེས་རབ་ཀྱི་

ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །ཞེས་བརྗོད་པ་འདི་ནི་དེའི་མངོན་པར་རྟོགས་པའི་རྒྱན་གྱི་
མན་ངག་བཤད་སྦྱར་དུ་བྱའོ་སྐམ་པས་རྣམ་པར་དགྲོལ་བར་བྱའོ། །ཞེས་མངོན་པར་རྟོགས་པའི་
རྒྱན་གྱི་བཤད་པ་འདི་སྦྱར་བར་དམ་བཅས་པ་ཡིན་ནོ། །ཞེས་གསུངས་པའི་ཕྱིར།
འོ་ན་མངོན་པར་རྟོགས་པའི་རྒྱན་རྩོམ་པ་དེ་དགོས་པ་གང་གི་ཕྱིར་དུ་ཡིན་སྙམ་
ན༑ རྣམ་པ་ཐམས་ཅད་མཁྱེན་ཉིད་ལམ། །ཞེས་སོགས་ཀྱིས་དགོས་པ་གཙོ་བོར་བསྟན་པའི་
ངོས་ནས་དགོས་སོགས་ཆོས་བཞི་ཀ་བསྟན་པ་ཡིན་ཏེ། འདིའི་འཚམས་སྦྱར་དུ། ཉི་སྣང་
ལས༑ ཅིའི་དོན་དུ་ཞེ་ན་ཞེས་སོགས་དང་འགྲེལ་བ་འདིར་ཡང་། རང་གི་བསྟན་བཅོས་ཀྱི་བརྗོད་
པར་བྱ་བ་དང་དགོས་པ་དང་དགོས་པའི་ཡང་དགོས་པ་དང་འབྲེལ་བ་ཁོང་ན་ཡོད་པ་རྣམས་
གསུངས་ཏེ། ཞེས་གསུངས་པའི་ཕྱིར། སྟོན་པས་འདི་ལས་བཤད་པ་གང༌། །ཞེས་པར། སྟོན་
པས་ཤེར་ཕྱིན་གྱིས་མདོ་ལ་གསུངས་པ་ཐམས་ཅད་བསྟན་བཅོས་འདིའི་བརྗོད་བྱར་བཤད་པ་ལ་
འོ་ན་འདིར་བཤད་བྱའི་ཤེར་ཕྱིན་དེ་གང་ཡིན་དེ་གཏན་ལ་འབེབས་ཚུལ་ཇི་ལྟ་བུ་ཞེ་ན། དེ་མདོར་
བསྟན་གྱིས་འཆད་པ་ནི། ཤེས་རབ་ཕ་རོལ་ཕྱིན་པ་ནི། །ཞེས་སོགས་རྐང་པ་གཉིས་ཏེ། འདིའི་
འཚམས་སྦྱར་དུ། ཉི་སྣང་ལས། ཤེས་རབ་ཀྱི་ཕ་རོལ་ཏུ་ཕྱིན་པ་དེ་གང་ཡིན་ཞེས་བྱ་བ་འདི་ནི་
བརྗོད་པར་བྱའོ་ཞེ་ན། བཤད་པ། ཞེས་སོགས་གསུངས་པའི་ཕྱིར། དེས་ན་བཀའ་རྒྱས་འབྲིང་
བསྡུས་གསུམ་ནི་འདིར་གཏན་ལ་དབབ་བྱའི་ཤེར་ཕྱིན་ཡིན་ལ། མངོན་པར་རྟོགས་པའི་རྒྱན་
གྱིས་དེ་གཏན་ལ་འབེབས་པའི་ཚུལ་ནི། དེའི་ཚིག་རྣམས་ལེའུ་བརྒྱད་དུ་ཕྱེ་བ་དང༌། བརྗོང་བྱ་
རྣམས་དངོས་པོ་བརྒྱད་དུ་ཕྱེ་བའི་སྒོ་ནས་གཏན་ལ་འབེབས་པ་ཡིན་ལ། ལེའུ་བརྒྱད་ནི། དང་པོ་
རབ་འབྱོར་གྱི་ལེའུ། གཉིས་པ་མཐའ་གཉིས་རྣམ་དག་གི་ལེའུ། གསུམ་པ་སྤྱོད་པ་ཁྱད་པར་གྱི་
ལེའུ༑ བཞི་པ་དེ་བཞིན་ཉིད་ཀྱི་ལེའུ། ལྔ་པ་བསླབ་པ་ཡོངས་སུ་དག་པའི་ལེའུ། དྲུག་པ་བསླབ་
པ་ལ་རིམ་གྱིས་འཇུག་པའི་ལེའུ། བདུན་པ་བསླབ་པ་ཡོངས་སུ་རྫོགས་པའི་ལེའུ། བརྒྱང་པ་

བསླབ་པའི་འབྲས་བུའི་ལེའུ་རྣམས་སོ།།
བརྗོད་བྱ་རྣམས་དངོས་པོ་བརྒྱད་དུ་ཕྱེ་བས་གཏན་ལ་འབེབས་ཚུལ་
ནི༑ སེམས་བསྐྱེད་སོགས་ཆོས་བཅུ་ལམ་གྱི་གཞིར་བཟུང་ནས་དེ་ལ་གནས་སྐབས་ཉམས་སུ་
ལེན་ཚུལ་གྱི་སྒོ་ནས་མངོན་པར་རྟོགས་པ་བརྒྱད་དུ་ཕྱེ་བ་ཡིན་ཏེ། རྩ་བར། ཆོས་སྤྱོད་བཅུ་ཡི་
བདག་ཉིད་ཀྱི། །མདོ་དོན། །ཞེས་དང་།འགྲེལ་ཆེན་ལས། ཇི་སྐད་དུ་བཤད་པའི་བརྗོད་པར་བྱ་
བ་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལ་སོགས་པའི་མདོའི་དོན་བྱང་
ཆུབ་ཀྱི་སེམས་དང་གདམས་ངག་ལ་སོགས་པ་བསྒྲུབ་པའི་རང་བཞིན་ཅན་གནས་སྐབས་བརྒྱད་
ཀྱི་དབྱེ་བས་ཕྱེ་བ་ཐམས་ཅད། ཅེས་གསུངས་པའི་ཕྱིར། དེ་ལྟར་འབྱེད་ཚུལ་ནི། ཐེག་པ་ཆེན་
པོའི་སྒྲུབ་པ་ནི་སེམས་བསྐྱེད་ཀྱི་སྐབས་སུ་དམ་བཅས་པའི་དམ་བཅའི་དོན་དེ་ཉིད་སྒྲུབ་པའི་སྒོ་
ནས་བཞག་པ་ཡིན་པས་སྒྲུབ་པ་དེ་ཉིད་ཀྱི་གནས་སྐབས་ལ་མངོན་རྟོགས་དྲུག་བཞག་པར་བྱ་བ་
ཡིན་ཏེ། ཐེག་པ་ཆེན་པོའི་སེམས་བསྐྱེད་མཚན་ཉིད་རྫོགས་པར་རྒྱུད་ལ་བསྐྱེད་པ་ལ་སྙིང་རྗེ་ཆེན་
པོའི་མཚན་ཉིད་རྫོགས་པར་རྒྱུད་ལ་བསྐྱེད་པ་སྔོན་དུ་འགྲོ་དགོས་དེ་བསྐྱེད་པ་ལ་སྐབས་གསུམ་
པར་བསྟན་པའི་མི་རྟག་སོགས་བཅུ་དྲུག་རྟོགས་པའི་སྐྱེས་བུ་འབྲིང་དང་མཐུན་མོང་བའི་ལམ་གྱི་
རིམ་པ་ལ་བློ་སྦྱོང་བ་སྔོན་དུ་འགྲོ་དགོས་ཤིང་། མི་རྟག་སོགས་མངོན་སུམ་གྱིས་རྟོགས་པའི་
ལམ་དེ་ཉིད་ལ་གཞི་ཤེས་དང་། ཐེག་པ་ཆེན་པོའི་སེམས་བསྐྱེད་སྟོང་ཉིད་རྟོགས་པའི་ཤེས་རབ་
ཀྱིས་ཟིན་པའི་སྒོ་ནས་མི་རྟག་ལ་སོགས་མངོན་སུམ་གྱིས་རྟོགས་པའི་ལམ་དང་། སྲིད་ཞིའི་
མཐའ་འགོག་པའི་ལམ་གཉིས་ཀ་བྱང་ཆུབ་སེམས་དཔས་མངོན་སུམ་གྱིས་ཤེས་པའི་ཚེ་ལམ་
ཤེས་ཞེས་བྱ་ཞིང་དེ་དག་ལ་ནན་ཏན་གྱིས་བརྩོན་འགྲུས་རྩོམ་པས་ཁྱད་པར་དུ་བྱས་པའི་ལམ་ཡིན་
པའི་སྒོ་ནས་སྒྲུབ་པ་ཞེས་བརྗོད་པར་བྱ་བ་དང་། སྒྲུབ་པ་དེ་ཉིད་ཀྱིས་མཁྱེན་གསུམ་གྱི་རྣམ་པ་
རྫོགས་པར་བསྒོམ་ཞིང་ཞི་ལྷག་ཟུང་དུ་འབྲེལ་བའི་སྒོ་ནས་ཉོན་མོངས་དང་རྣམ་རྟོག་འཇོམས་

པའི་རྣལ་འབྱོར་དེ་ཉིད་ལ་སྦྱོར་བ་ཞེས་བྱ་ལ། དེ་ཉིད་ལ་གནས་སྐབས་དང་སྒོམ་ཚུལ་གྱི་སྒོ་
ནས་སྦྱོར་བ་བཞིར་བྱས་པའི་ཕྱིར། རྣམ་མཁྱེན་དང་ཆོས་སྐུ་ནི་སྒྲུབ་པའི་ཆེད་དུ་བྱ་བ་ངང་།
སྒྲུབ་པ་ཉམས་སུ་བླངས་པའི་འབྲས་བུའི་གནས་སྐབས་ལ་བཞག་པར་བྱ་བ་ཡིན་ལ། དེར་མ་
ཟད་རྣམ་མཁྱེན་ནི་ཆོས་བཅུའི་ཡུལ་ཅན་གྱི་གནས་སྐབས་ལ་ཡང་བཞག་པར་བྱ་བ་ཡིན་
ནོ༑ ༑སློབ་དཔོན་གྱིས་སྡུད་འགྲེལ་དུ། ཐེག་པ་ཆེན་པོའི་སེམས་བསྐྱེད་གཅིག་བུའི་གནས་
སྐབས་ལ་མངོན་རྟོགས་བརྒྱད་ཀ་ཡང་བཞག་པ་ཡོད་དོ།།
༈ སྐབས་འདིར་མཐའ་དཔྱད་པ་ལ། གཞན་གྱི་ལུགས་བརྗོད་ནས་དེ་དག་ག་
པ་དང་། རང་ལུགས་བཞག་པ་གཉིས། དང་པོ་ནི། ཤེར་ཕྱིན་ལ། དོན་དམ་པའི་ཤེར་ཕྱིན་
དང༑ དེ་ཡུལ་དུ་བྱེད་པའི་ཡུལ་ཅན་ཡེ་ཤེས་རྣམས་ཀྱང་ཤེར་ཕྱིན་དུ་གསུངས། ཤཱནྟི་པས་ངག་
ལྡན་དུ། རྣམ་གཡེང་གི་རྟོག་པ་བཅུའི་གཉེན་པོར་གྱུར་པའི་མཉམ་གཞག་ཡེ་ཤེས་བཅུ་
དང༑ སངས་རྒྱས་ཀྱི་ཡེ་ཤེས་རྣམས་ཤེར་ཕྱིན་དངོས་སུ་གསུངས་ཤིང་སྟོང་ཉིད་རྟོགས་པའི་
མོས་སྤྱོད་ཀྱི་ས་རྣམས་བཏགས་པ་བར་བཞེད་དེ། རྣམ་གཡེང་གི་རྟོག་པ་བཅུ་ནི། སྒོམ་སྤང་
རྟོག་པ་དགུ་མཐོང་སྤང་རྟོག་པ་སྟེ་བཅུའོ། །སློབ་དཔོན་སངས་རྒྱས་ཡེ་ཤེས་ཞབས་
ཀྱིས༑ གཞན་རྣམས་འདྲ་བ་ལ་མོས་སྤྲོད་ཀྱི་ས་རྣམས་ཀྱང་ཤེར་ཕྱིན་དུ་བཞེད། གསེར་ཕྲེང་དུ་
ནི༑ སློབ་ལམ་ན་ཤེར་ཕྱིན་ཡོད་དེ། དེ་མེད་ན་སློབ་ལམ་ན་ཕར་ཕྱིན་གཞན་རྣམས་མེད་པར་
འགྱུར་ཞིང། དེ་ལྟར་ན་སངས་རྒྱས་ཀྱི་སར་བགྲོད་པའི་ལམ་ཡང་མེད་པར་འགྱུར་བ་
དང༑ བསྟན་བཅོས་ལས་ས་དྲུག་པར་ཤེས་རབ་ཀྱི་ཕར་ཕྱིན་ལྷག་པར་ཐོབ་པ་དང་། ཕར་ཕྱིན་
བཅུ་དང་མཚུངས་ལྡན་གྱི་སེམས་བསྐྱེད་དང་། བྱང་སེམས་ཀྱི་རྒྱུད་ཀྱི་ཕར་ཕྱིན་བཅུ་སངས་
རྒྱས་ཉིད་ཀྱི་ལམ་དུ་གསུངས་པ་དང་དེ་བཞིན་དུ་མདོ་ལས་གསུངས་པ་རྣམས་དང་འགལ་བར་
འགྱུར་ཞིང་། འགྲེལ་ཆེན་ལས། དང་པོར་ཐོས་པ་དང་བསམ་པ་ཞེས་སོགས་གསུངས་པའི་

འབྲས་བུ་ཤེར་ཕྱིན་ནི་ཤེར་ཕྱིན་གཙོ་བོ་དང་། གཞུང་ལམ་ཤེར་ཕྱིན་ནི་ཤེར་ཕྱིན་ཕལ་པར་བསྟན་
པས་ཤེར་ཕྱིན་ཕལ་པས་ཤེར་ཕྱིན་གྱི་གོ་མི་ཆོད་ན་མི་ཕལ་པས་ཀྱང་མིའི་གོ་མི་ཆོད་པར་འགྱུར་
རོ༑ ༑ཞེས་གསུངས་ལ། ས་དང་པོ་ནས་ཤེར་ཕྱིན་ཡོད་ན་དེར་ཤེར་ཕྱིན་རྫོགས་པར་ཐོབ་བམ་མ་
ཐོབ་ཐོབ་ན་ས་དྲུག་པར་ཤེར་ཕྱིན་རྫོགས་པར་ཐོབ་ཅིང་དེ་མན་ཆད་དུ་མ་ཐོབ་པར་རང་ཉིད་ཀྱི་
བཞེད་པ་དང་འགལ། མ་ཐོབ་ན་རྒྱུ་མཚན་ཅི་ཡིན། སྟོང་ཉིད་རྟོགས་པའི་ཤེས་རབ་མཐར་ཕྱིན་
པའི་ཡེ་ཤེས་མ་ཐོབ་པའི་ཕྱིར་ཞེ་ན་ནི། ས་དྲུག་པར་ཡང་མ་ཐོབ་པར་ཐལ། དེའི་ཕྱིར། གཞན་
ཡང༑ སྟོང་ཉིད་མངོན་སུམ་གྱིས་རྟོགས་པའི་བྱང་འཕགས་ཀྱི་མཁྱེན་པ་ཙམ་གྱིས་ཤེར་ཕྱིན་དུ་
འཇོག་པ་མི་འཐད་དེ། དེ་ལྟར་ན་གང་ཟག་གི་བདག་མེད་མངོན་སུམ་གྱིས་རྟོགས་པའི་བྱང་
འཕགས་ཀྱི་མཁྱེན་པ་ཤེར་ཕྱིན་མ་ཡིནཔར་འགྱུར་བས་རང་ཉིད་ཀྱི་ཤེར་ཕྱིན་ལ་ཇི་ལྟ་བ་རྟོགས་
པའི་ཤེར་ཕྱིན་དང་། ཇི་སྙེད་པ་རྟོགས་པའི་ཤེར་ཕྱིན་གཉིས་སུ་ཕྱེ་བ་དང་འགལ་བར་འགྱུར་བའི་
ཕྱིར་རོ།།
༈ གཉིས་པ་ནི། སློབ་ལམ་ན་ཤེར་ཕྱིན་མེད་དེ། ཡུམ་གསུམ་གནོད་
འཇོམས༑ འབུམ་གྱི་གནོད་འཇོམས། མན་ངག་རྗེས་འབྲངས་སོགས་ལས་སངས་རྒྱས་ཀྱི་
ཐུགས་རྒྱུད་ཀྱི་རྡོ་རྗེ་ལྟ་བུའི་ཏིང་ངེ་འཛིན་ཤེར་ཕྱིན་དུ་གསུངས་ཤིང༌། གཞུང་ལམ་གྱི་ཤེར་ཕྱིན་
གཉིས་ཤེར་ཕྱིན་མ་ཡིན་པར་གསུངས་པ་དང་། འགྲེལ་ཆེན་ལས། དེ་ལྟར་ན་དང་པོ་ཐོས་པ་
དང་བསམ་པ་དང་སྒོམ་པའི་རང་བཞིན་ཅན་གྱི་ཤེས་པ་སྐྱེ་བའི་རིམ་གྱིས་རྣམ་པ་ཐམས་ཅད་
མཁྱེན་པའི་ཡེ་ཤེས་རྟོགས་པའི་ཕྱིར་ཕ་རོལ་ཏེ་རབ་ཀྱི་མཐར་ཕྱིན་པར་འགྲོ་བས་ན་ཕ་རོལ་ཏུ་
ཕྱིན་པའོ། །དེ་ཡང་ཤེས་རབ་ཅེས་བྱ་བ་ནི་ཆོས་རབ་ཏུ་རྣམ་པ་འབྱེད་པའི་མཚན་ཉིད། ཤེས་རབ་
ཀྱི་ཕ་རོལ་ཏུ་ཕྱིན་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེ་ཡང་སངས་རྒྱས་བཅོམ་ལྡན་འདས་
རྣམས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ། དེ་འཐོབ་པ་དང་རྗེས་སུ་

མཐུན་པ་ཉིད་ཀྱིས་ན་ཚིག་དང་ངག་གི་ཚོགས་ཀྱི་གཞུང་དང༌། མཐོང་བ་ལ་སོགས་པའི་མཚན་
ཉིད་ཅན་གྱི་ལམ་ལ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཞེས་བྱ་བ་བཏགས་པའོ། །དེ་
ཡང༑ སློབ་དཔོན་ཕྱོགས་ཀྱི་གླང་པོའི་ཞལ་སྔ་ནས་ཀྱིས། །ཤེས་རབ་ཕ་རོལ་ཕྱིན་ག་ཉིས་
མེད༑ ༑ཡེ་ཤེས་དེ་ནི་དེ་བཞིན་གཤེགས། །བསྒྲུབ་བྱ་དོན་དེ་དང་ལྡན་པས། །གཞུང་ལམ་དག་
ལ་དེ་སྒྲ་ཡིན། །ཞེས་གསུངས་པ་དང༌། དེ་ཕྱིར་དེ་དང་འགྲེལ་བས་གཟུགས་བརྙན་དང་བྲལ་བ་
རྣམ་པ་གསུམ་ག་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དོ། །ཞེས་ངེས་པར་གཟུང་བ་ཡིན་ཏེ་
གཙོ་བོ་ལས་དབང་དུ་བྱས་པ་ཡིན་ནོ། །དེ་རྣམས་ཉིད་ཀྱིས་ནི་མ་ཡིན་ཏེ། འདི་མེད་ན་མི་འབྱུང་
བས་བྱང་ཆུབ་གསུམ་གའི་དབང་དུ་བྱས་པའི་ཕྱིར་རོ། །དེ་ཡང་འདི་ཉིད་ལས། ཉན་ཐོས་ཀྱི་ས་
ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་མཉན་པར་བྱའོ། །ཞེས་བྱ་
བ་ལ་སོགས་པ་འཆད་པར་འགྱུར་བ་ཡིན། ཞེས་སོགས་གསུངས། དེའི་དོན་ནི་ཐོས་བསམ་
སྒོམ་གསུམ་བྱས་པ་ལས་ཤེས་པ་རབ་ཀྱི་མཐར་ཕྱིན་པའི་རྣམ་མཁྱེན་ཐོབ་པས་དེ་ལྟ་བུའི་རྣམ་
མཁྱེན་དེ་ཤེར་ཕྱིན་དངོས་ཡིན་ལ། དེ་ཐོབ་བྱེད་ཀྱི་གཞུང་ལམ་གྱི་ཤེར་ཕྱིན་ནི་ཤེར་ཕྱིན་བཏགས་
པ་བ་ཡིན་ཞིང་། དེའི་ཤེས་བྱེད་དུ་སློབ་དཔོན་ཕྱོགས་གླང་གི་ལུང་དྲངས་ལ། ཕྱོགས་གླང་གི་
ལུང་གི་དོན་ནི། ཤེར་ཕྱིན་ངོ་བོ་ཡེ་ཤེས་ཡིན་པ། གཟུང་འཛིན་གཉིས་སུ་མེད་པ། རྟེན་སངས་
རྒྱས་འཕགས་པ་ཁོ་ནའི་རྒྱུད་ལ་ཡོད་པ་སྟེ་ཁྱད་ཆོས་གསུམ་ལྡན་དུ་བསྟན། །དེའི་སྟེང་དུ་སློབ་
དཔོན་གྱིས་བདེན་སྟོང་སྒྱུ་མ་ལྟ་བུ་བསྣན་ནས་ཁྱད་ཆོས་བཞི་ལྡན་དུ་གསུངས་སོ། །འདི་ཡེ་ཤེས་
སུ་བསྟན་པས། སངས་འཕགས་ཀྱིརྒྱུད་ཀྱི་དབང་ཤེས་རྣམས་ཤེར་ཕྱིན་དང་ལམ་མ་ཡིན་པར་
གྲུབ་བོ། གཞུང་ལམ་གྱི་ཤེར་ཕྱིན་ལ་ཤེར་ཕྱིན་གྱི་མིང་གིས་འདོགས་པའི་ཆོས་གསུམ་ནི་རྟོགས་
སླ་ལ། དེའི་ཕྱིར་དེ་དང་འབྲེལ་བས་གཟུགས་བརྙན་དང་བྲལ་བ་རྣམ་པ་གསུམ་ག་ཡང་ཞེས་
སོགས་ཀྱི་དོན་ནི། ཐེག་དམན་གྱི་གཞུང་ལམ་འབྲས་བུའི་ཡེ་ཤེས་གསུམ་ཤེར་ཕྱིན་གྱི་གཟུགས་

བརྙན་ཡིན་པས་དེ་གསུམ་དང་བྲལ་བའི་ཐེག་པ་ཆེན་པོ་དང་འབྲེལ་བའི་ཤེར་ཕྱིན་གསུམ་གཙོ་
བོར་སྟོན་པ་ཡིན་ལ། །ཐེག་དམན་གྱི་དེ་གསུམ་མ་བསྟན་པ་ནི་མ་ཡིན་ཏེ། དེ་མ་བསྟན་ན་རྒྱན་གྱི་
ཆེད་དུ་བྱ་བའི་གདུལ་བྱས་ཐེག་དམན་གྱི་རིགས་ཅན་རྗེས་སུ་འཛིན་པའི་ལམ་གྱི་རྣམ་གཞག་མི་
ཤེས་པར་འགྱུར་བའི་ཕྱིར། །འདིས་ནི་གཙོ་བོ་ལས་དབང་དུ་བྱས་ཞེས་གསུངས་པའི་དོན་ཡང་
བཤད་ཅིང་ཤེར་ཕྱིན་གསུམ་ལ་གཙོ་ཕལ་གྱི་ཁྱད་པར་འབྱེད་པ་ཡང་བཀག་གོ །ཁ་ཅིག ཤེར་
ཕྱིན་ལ་ཤེས་རབ་ཀྱིས་ཁྱབ་པར་འདོད་པ་ནི་སྒྲ་བཤད་འཇུག་གི་ཁྱད་པར་མ་འབྱེད་པས་ཡིན་
ཏེ༑ ཤེས་རབ་ཀྱི་སྒྲ་བཤད་དུ་ཡོད་ན། དེའི་སྒྲ་དངོས་སུ་འཇུག་པས་མ་ཁྱབ་པའི་ཕྱིར་ཏེ། བྱང་
ཆུབ་སེམས་དཔའི་རྒྱུད་ཀྱི་སྦྱིན་སོགས་ཆོས་བཅུ་པོ་དེ་ཕ་རོལ་ཏུ་ཕྱིན་པར་བྱེད་མཁན་ཡིན་པས་དེ་
དག་ལ་ཕ་རོལ་ཏུ་ཕྱིན་པ་ཞེས་པའི་སྒྲ་བཤད་དུ་ཡོད་ཀྱང་དེའི་སྒྲ་དངོས་སུ་མི་འཇུག་པའི་
ཕྱིར༑ སློབ་ལམ་ན་ཤེར་ཕྱིན་མེད་པ་ལ། སངས་རྒྱས་ཉིད་ཀྱི་ལམ་ལ་སྦྱིན་པ་ལ་སོགས་པ་ཕ་
རོལ་ཏུ་ཕྱིན་པ་བཅུ་དང་། ཞེས་གསུངས་པས་མི་གནོད་དེ། ལུང་དེས་བྱང་ཆུབ་སེམས་དཔའི་
རྒྱུད་ཀྱི་སྦྱིན་སོགས་བཅུ་པོ་དེ་སངས་རྒྱས་ཀྱི་སར་བགྲོད་པར་བྱེད་པའི་ལམ་དུ་བསྟན་གྱི །དེའི་
རྒྱུད་ཀྱི་ཕར་ཕྱིན་བཅུ་དེར་མ་བསྟན་པའི་ཕྱིར། སྦྱིན་དང་ཚུལ་ཁྲིམས་བཟོད་བརྩོན་
འགྲུས༑ ༑ཞེས་སོགས་ཀྱིས་ཀྱང་མི་གནོད་དེ། །དེས་ནི་ས་དྲུག་པར་ཤེར་ཕྱིན་གྱི་ཉམས་ལེན་ས་
ལྔ་པ་མན་ཆད་ལས་ལྷག་པ་ཐོབ་པར་བསྟན་གྱི། །དེར་ཤེར་ཕྱིན་རྫོགས་པར་ཐོབ་པར་མ་བསྟན་
པའི་ཕྱིར། སེམས་བསྐྱེད་ཉེར་གཉིས་བསྟན་པས་ཀྱང་མི་གནོད་དེ། དེས་ནི་ཕར་ཕྱིན་བཅུའི་
ཉམས་ལེན་གྱིས་ཟིན་པའི་སེམས་བསྐྱེད་ལ་དེ་དང་མཚུངས་ལྡན་ཞེས་བཏགས་ནས་བསྟན་
གྱི དེ་དང་མཚུངས་ལྡན་དུ་བསྟན་པ་མ་ཡིན་ཏེ། བྱང་ཆུབ་སེམས་དཔའི་རྒྱུད་ཀྱི་ཚུལ་ཁྲིམས་
ཡིན་ན་སྤོང་བའི་སེམས་པ་ཡིན་དགོས། །ཐེག་ཆེན་སེམས་བསྐྱེད་ཡིན་ན་གཞན་དོན་དུ་སངས་
རྒྱས་ཐོབ་པར་འདོད་པའི་བློ་ཡིན་དགོས་པས་དེ་དང་མཚུངས་ལྡན་ལྔ་པོ་གང་དུ་མི་རུང་བའི་

ཕྱིར༑ ༑སློབ་ལམ་ན་ཤེར་ཕྱིན་མེད་ན། དེ་ན་བྱང་ཆུབ་སེམས་དཔའི་སྤྱོད་པ་ཉམས་ལེན་མེད་མི་
དགོས་ཏེ། སྤྱོད་པ་ཉམས་ལེན་ཕར་ཕྱིན་བཅུའི་ཉམས་ལེན་གྱི་སྟེང་ནས་འཇོག་དགོས་པས་སློབ་
ལམ་ན་རྣམ་མཁྱེན་མེད་ན། དེ་ན་རྣམ་མཁྱེན་གྱི་ཉམས་ལེན་མེད་མི་དགོས་པ་བཞིན་དུ་ཤེས་པར་
བྱ་བ་ཡིན་པའི་ཕྱིར། །དེས་ན་ཐེག་པ་ཆེན་པོའི་སྡེ་སྣོད་མཐའ་དག་གཞུང་ཤེར་ཕྱིན་དང་། ཐེག་
ཆེན་གྱི་སློབ་ལམ་མཐའ་དག་ལམ་ཤེར་ཕྱིན་དང་། ཐེག་ཆེན་གྱི་མི་སློབ་ལམ་མཐའ་དག་འབྲས་
བུ་ཤེར་ཕྱིན་ཡིན་ཅིང༌། སྔ་མ་གཉིས་པོ་དེ་ལ་ཤེར་ཕྱིན་གྱི་སྒྲས་གདགས་སུ་རུང་ཡང་ཤེར་ཕྱིན་
དངོས་མ་ཡིན་ནོ། །གསུམ་པ་འདི་ཁོ་ན་ཤེར་ཕྱིན་དུ་འཇོག་པ་ནི་སློབ་དཔོན་སེངྒེ་བཟང་པོའི་
བཞེད་པ་དམ་པ་ཡིན་པར་གོ་བར་གྱིས་ཤིག ཤེས་རབ་ཕ་རོལ་ཞེས་སོགས་རྐང་པ་གཉིས་ཀྱི་
ངག་དོན་ནི། །བསྟན་བཅོས་མངོན་རྟོགས་རྒྱན་གྱིས་ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་
གྱི་དོན་འཆད་པ་ཡིན་ཏེ། འདིས་དེའི་དོན་རྣམས་རྗོད་བྱེད་སྐབས་བརྒྱད་དང༌། བརྗོད་བྱ་དངོས་
པོ་བརྒྱད་ཀྱི་སྒོ་ནས་འཆད་པའི་ཕྱིར། །མངོན་པར་རྟོགས་པའི་རྒྱན་འདིར་མདོའི་དོན་རྣམས་
དངོས་པོ་བརྒྱད་ཀྱི་སྒོ་ནས་གཏན་ལ་འབེབས་ན། །དངོས་པོ་བརྒྱད་པོ་གང་ཞེ་ན། རྣམ་ཀུན་
མཁྱེན་ཉིད། །ཅེས་པ་ནས། ཆོས་ཀྱི་སྐུ། །ཞེས་པའི་བར་གྱི་བརྒྱད་པོ་དེའི་མིང་གི་དབྱེ་བ་ཙམ་
སྟོན་ཅིང་། དེ་རྣམས་བརྒྱད། ཅེས་པས་བརྒྱད་པོ་དེར་གྲངས་ཀྱང་ངེས་ཞེས་བསྟན། སེམས་
བསྐྱེད་པ་དང་གདམས་ངག་དང་། །ཞེས་པ་ནས། རྣམ་པ་བཞིར་ནི་ཡང་དག་བརྗོད། །ཅེས་
པའི་བར་གྱིས་བརྒྱད་པོ་དེ་མཚོན་བྱེད་ཀྱི་ཆོས་སོ་སོ་དང་བཅས་ཏེ་ལུས་དེ་ཉིད་རྒྱས་པར་འཆད་
པ་དང༌། སེམས་བསྐྱེད་པ་ནི་གཞན་དོན་ཕྱིར། །ཞེས་པ་ནས། ཆོས་ཀྱི་སྐྲ་ཡི་འཕྲིན་ལས་
ནི༑ ༑རྣམ་པ་ཉི་ཤུ་བདུན་དུ་བཞེད། །ཅེས་པའི་བར་གྱིས་མཚོན་བྱེད་ཀྱི་ཆོས་དེ་དག་གི་ལུས་ཀྱང་
སོ་སོར་རྒྱས་པར་འཆད་དོ། །དེ་རྣམས་བརྒྱད། ཅེས་པས་གྲངས་ངེས་བསྟན་ན། དེའི་ཚུལ་ཇི་
ལྟ་བུ་སྙམ་ན། བཀའ་རྒྱས་འབྲིང་བསྡུས་གསུམ་གྱི་སྦས་དོན་དེ་ལ་མངོན་པར་རྟོགས་པ་བརྒྱད་

དུ་གྲངས་ངེས་པ་ཡིན་ཏེ། །བསྒོམ་བྱ་ཡུལ་གྱི་དབང་དུ་བྱས་ནས་མཁྱེན་པ་གསུམ་དུ་གྲངས་
ངེས་དེསྒོམ་ཚུལ་གྱི་སྦྱོར་བའི་དབང་དུ་བྱས་ནས་སྦྱོར་བ་བཞིར་གྲངས་ངེས་པའི་ཕྱིར་ཞེས་པ་
ནི༑ ཡུལ་ནི་རྣམ་པ་གསུམ་པོ་རྒྱུ། །ཞེས་སོགས་རྐང་པ་བཞིས་བསྟན་ཏོ། །དང་པོ་གྲུབ་
སྟེ༑ཐེག་པ་ཆེན་པོའི་རིགས་ཅན་གྱི་ཉམས་སུ་བླང་བྱའི་ཡུལ་གྱི་དབང་དུ་བྱས་ནས་ཀྱང་མཁྱེན་
པ་གསུམ་དུ་གྲངས་ངེས། །འཕགས་པ་བཞིའི་བཞེད་དོན་སྒྲུབ་པའི་ཆ་ནས་ཀྱང་དེ་གསུམ་དུ་
གྲངས་ངེས་པའི་ཕྱིར། །དང་པོ་གྲུབ་སྟེ། རྒྱན་གྱི་ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་
རིགས་ཅན་ངེས། རང་ཉིད་འཁོར་བ་ལས་ཡིད་འབྱུང་བསྐྱེད་པ་དང་། ཉན་རང་གི་རིགས་ཅན་
རྗེས་སུ་བཟུང་བ་སོགས་ཀྱི་ཆེད་དུ་ཐོག་མར་བདེན་བཞིའི་ཁྱད་ཆོས་མི་རྟག་ལ་སོགས་བཅུ་དྲུག་
གི་རྣམ་པ་སྒོམ་དགོས་དེའི་རྗེས་སུ་རྣམ་མཁྱེན་དུ་བགྲོད་པའི་ལམ་ལེགས་པར་ཤེས་པ་ཞེས་པའི་
ཐ་སྙད་ཐོབ་པ་དང་། །རིགས་ཅན་གསུམ་གྱི་དོན་སྒབ་པ་ལ་ཐེག་པ་གསུམ་གྱི་ལམ་མཐའ་དག་
མངོན་སུམ་དུ་ཤེས་དགོས་དེ་ལྟར་ཤེས་པའི་ལམ་དེ་ཡང་སེམས་བསྐྱེད་སོགས་ཆོས་བཅུའི་སྒོ་
ནས་ཉམས་སུ་བླངས་པས་ཆོས་བཅུ་མངོན་སུམ་དུ་རྟོགས་པའི་རྣམ་མཁྱེན་འཐོབ་པར་འགྱུར་
བའི་ཕྱིར། །གཉིས་པ་དེར་གྲངས་ངེས་ཏེ། གཞི་ཤེས་ཉན་རང་འཕགས་པའི་བཞེད་དོན་སྒྲུབ་པ་
ལ༑ ལམ་ཤེས་བྱང་སེམས་འཕགས་པའི་རྣམ་མཁྱེན་སངས་རྒྱས་འཕགས་པའི་བཞེད་དོན་སྒྲུབ་
པ་ལ་དགོས་ནུས་གཉིས་ཀ་ཚང་བའི་ཕྱིར། །དང་པོ་གྲུབ་སྟེ། ཉན་རང་འཕགས་པའི་བཞེད་དོན་
སྒྲུབ་པ་ལ་གཞི་ཤེས་ངེས་པར་དགོས་ཤིང༌། །དེ་ལ་བརྟེན་ནས་དེ་སྒྲུབ་པ་ཡང་ནུས་པའི་
ཕྱིར༑ ༑དེས་ཕྱི་མ་གཉིས་ཀྱི་སྒྲུབ་བྱེད་ཡང་ཤེས་ནུས་སོ། །དེ་ལ་སྒོམ་ཚུལ་གྱི་དབང་དུ་བྱས་
ནས་སྦྱོར་བ་བཞིར་གྲངས་ངེས་པ་ཡིན་ཏེ། ཉོན་སྒྲིབ་དང་ཤེས་སྒྲིབ་མ་ལུས་པར་སྤོང་བ་ལ་
མཁྱེན་གསུམ་གྱི་རྣམ་པ་མ་ལུས་པར་སྒོམ་དགོས་དེ་ལ་ཡང་བསྒོམ་པ་ལ་དབང་བསྒྱུར་ཐོབ་པའི་
ཕྱིར་དུ་སྒོམ་པའི་ཚུལ་དང༌། །དབང་བསྒྱུར་ཐོབ་ནས་སྒོམ་པའི་ཚུལ་གཉིས་སུ་ངེས་པ་

ལས༑ ༑དེའི་དབང་དུ་བྱས་ནས་རྣམ་རྫོགས་སྦྱོར་བ་དང་རྩེད་སྦྱོར་གཉིས་བཞག ཆོས་སྐུ་ཐོབ་
པར་བྱེད་པ་ལ་དེའི་དངོས་ཀྱི་སྦྱོར་བའི་སྐབས་སུ་མི་རྟག་པ་ལྟ་བུ་གཅིག་ཡིད་ཡུལ་དུ་བྱས་པས་
གཞན་རྣམས་ཡིད་ལ་བྱེད་པའི་རྩོལ་བ་མི་དགོས་པར་ཡིད་ཡུལ་དུ་འཆར་བ་གཅིག་དགོས་དེ་ལ་
ཡང་རྩོལ་བ་རེ་རེ་ནས་རིམ་ཅན་དུ་སྒོམ་པ་སྔོན་དུ་འགྲོ་དགོས་པས་དེའི་དབང་དུ་བྱས་ནས་སྐད་
ཅིག་མའི་སྦྱོར་བ་དང་མཐར་གྱིས་པའི་སྦྱོར་བ་གཉིས་པོ་བཞག་པའི་ཕྱིར། གོ་རིམ་ངེས་ཚུལ་
ནི༑ མཁྱེན་གསུམ་དང་པོར་བཤད་ནས་དེའི་རྗེས་སུ་སྦྱོར་བ་བཞི་བཤད་པ་ནི། །བཤད་པའི་རིམ་
པའི་དབང་དུ་བྱས་པ་ཡིན་ཞིང་། །ཉམས་སུ་བླང་བྱའི་ཡུལ་དེ་མི་ཤེས་པར། དེ་ཉམས་སུ་ལེན་
ཚུལ་མི་ཤེས་པས། དང་པོར་ཉམས་སུ་བླང་བྱའི་ཡུལ་བསྟན་ནས་དེ་རྗེས་ཉམས་ལེན་གྱི་སྦྱོར་བ་
བསྟན་པའི་ཕྱིར། མཁྱེན་གསུམ་གྱི་གོ་རིམ་ནི། རྒྱུ་འབྲས་དོན་གྱི་རིམ་པའི་དབང་དུ་བྱེད་
ན༑ དང་པོར་གཞི་ཤེས། དེ་རྗེས་ལམ་ཤེས། དེ་རྗེས་རྣམ་མཁྱེན་བཤད་པ་ཡིན་ཏེ། རྒྱན་གྱི་
ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་རིགས་ཅན་དེས། དང་པོར་མི་རྟག་ལ་སོགས་བཅུ་དྲུག་
གི་སྒོ་ནས་གཞི་ཤེས་སྒོམ་པ་ལ་འཇུག དེའི་རྗེས་སུ་ཐེག་པ་ཆེན་པོའི་ལམ་མཐའ་དག་རྫོགས་
པར་ཉམས་སུ་ལེན་པ་ལ་འཇུག དེ་ཡང་སེམས་བསྐྱེད་སོགས་ཆོས་བཅུའི་སྒོ་ནས་ཉམས་སུ་
བླངས་པས་ཆོས་བཅུ་མངོན་སུམ་དུ་རྟོགས་པའི་རྣམ་མཁྱེན་འཐོབ་པར་འགྱུར་བ་ཡིན་པའི་
ཕྱིར༑ འགྲེལ་ཆེན་ལས། གང་གི་ཚེ་སྒྱ་དང་གཡོ་ཐམས་ཅད་སྤང་པ་ལ་སོགས་པའི་ཡིད་ལ་
བྱེད་པ་རྣམས་ཀྱིས་ཇི་སྐད་དུ་བཤད་པའི་རིམ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་ཆོས་
ཐམས་ཅད་སྒྱུ་མ་དང་འདྲ་བ་ཉིད་དུ་རྣམ་པ་ཐམས་ཅད་མཁྱེན་པ་ཉིད་ཀྱིས་རྗེས་སུ་རིག་པར་བྱེད་
པ་དང་། ལམ་གྱི་རྣམ་པ་ཤེས་པ་ཉིད་ཀྱིས་རྣམ་པར་དཔྱོད་པ་དང༌། ཐམས་ཅད་ཤེས་པ་ཉིད་
ཀྱིས་འཇུག་པ་དང་། ཞེས་གསུངས་པའི་ཕྱིར། དང་པོར་རྣམ་མཁྱེན་དེ་རྗེས་ལམ་ཤེས་དེ་རྗེས་
གཞི་ཤེས་བཤད་པ་དེ། །བཤད་པའི་རིམ་པའི་དབང་དུ་བྱས་པ་ཡིན་ཏེ། རྒྱན་གྱི་ཆེད་དུ་བྱ་བའི་

གདུལ་བྱ་དེ་རྣམ་མཁྱེན་ལ་དོན་ཉེར་བསྐྱེད་པའི་ཕྱིར་དུ་རྣམ་མཁྱེན་དང་པོར་བསྟན། །རྣམ་མཁྱེན་
ཐོབ་པ་ལ་ཐེག་པ་གསུམ་གྱི་ལམ་མཐའ་དག་རྫོགས་པར་སྒོམ་དགོས་སོ། །ཞེས་ཤེས་པའི་ཕྱིར་
དུ་དེ་རྗེས་ལམ་ཤེས་བསྟན། ལམ་ཤེས་མཚན་ཉིད་པ་རྒྱུད་ལ་སྐྱེད་པར་བྱེད་པ་ལ་ཡང་མི་རྟག་
སོགས་རྟོགས་པའི་སྐྱེས་བུ་འབྲིང་དང་མཐུན་མོང་བའི་བསམ་པ་ལ་བློ་སྦྱོང་དགོས་པར་ཤེས་
པའི་ཕྱིར་དུ་དེའི་རྗེས་སུ་གཞི་ཤེས་བསྟན་པའི་ཕྱིར། འགྲེལ་ཆེན་ལས། དེ་ལ་འབྲས་བུ་བསྟན་
པས་བྱང་ཆུབ་དོན་དུ་གཉེར་བའི་བྱང་ཆུབ་ཀྱི་སེམས་བསྐྱེད་པ་ལ་སོགས་པ་རྣམ་པ་ཐམས་ཅད་
ཡོངས་སུ་ཤེས་བར་བྱེད་པའི་ཕྱིར་ན། དང་པོ་རྣམ་པ་ཐམས་ཅད་མཁྱེན་པ་ཉིད་བརྗོད་དོ། །དེ་ནི་
ཉན་ཐོས་ཀྱི་ལམ་ལ་སོགས་པ་ཡོངས་སུ་ཤེས་པ་མེད་པར་མ་ཡིན་པས་དེའི་རྗེས་ལ་ལམ་གྱི་མ་
པ་ཤེས་པ་ཉིད་དོ། །ཞེས་གསུངས་པའི་ཕྱིར། སྦྱོར་བཞིའི་གོ་རིམ་ནི། དང་པོར་རྣམ་རྫོགས་
སྦྱོར་བ་བཤད་ནས་དེ་རྗེས་རྩེ་སྦྱོར་བཤད་པ་ནི། སྐྱེ་རིམ་གྱི་དབང་དུ་བྱས་པ་ཡིན་ཏེ། རྩེ་སྦྱོར་དེ་
རང་རྒྱུ་རྣམ་རྫོགས་སྦྱོར་བ་ལས་བྱུང་བའི་ཕྱིར། །མཐར་གྱིས་པའི་སྦྱོར་བའི་རྗེས་སུ་སྐད་ཅིག་
མའི་སྦྱོར་བ་བཤད་པ་ཡང་སྐྱེ་རིམ་གྱི་དབང་དུ་བྱས་པ་ཡིན་ཏེ། སྐད་ཅིག་མའི་སྦྱོར་བ་དེ་རང་རྒྱུ་
མཐར་གྱིས་པའི་སྦྱོར་བ་ལ་བརྟེན་ནས་བྱུང་བའི་ཕྱིར། རྩེ་སྦྱོར་གྱི་རྗེས་སུ་མཐར་གྱི་སྦྱོར་བ་
བཤད་པ་ནི། མངོན་པར་རྟོགས་པའི་རིམ་པའི་དབང་དུ་བྱས་པ་ཡིན་ཏེ། རྩེ་སྦྱོར་ཐོབ་པའི་བྱང་
ཆུབ་སེམས་དཔའ་དེས་མཁྱེན་གསུམ་གྱི་རྣམ་པ་ལ་རྟོགས་པ་བརྟན་པོ་ཐོབ་པའི་ཕྱིར་དུ་མཁྱེན་
གསུམ་གྱི་རྣམ་པ་བརྒྱ་དང་བདུན་ཅུ་རྩ་གསུམ་གོ་རིམ་ངེས་ཅན་དུ་སྒོམ་པར་བྱེད་དགོས་པའི་
ཕྱིར༑
༈ སྐབས་འདིར་མཁྱེན་གསུམ་གྱི་མཐའ་དཔྱད་པ་ལ་གསུམ་ལས། དང་
པོར་རྣམ་མཁྱེན་ནི། ཡུམ་གྱི་མདོ་ལས། རབ་འབྱོར་རྣམ་པ་གང་དག་དང་། རྟགས་གང་དག་
དང༑ མཚན་མ་གང་དག་དང་། ཞེས་སོགས་རྣམ་རྟག་མཚན་མས་བསྔས་པའི་ཆོས་ཐམས་

ཅད་མངོན་སུམ་དུ་རྟོགས་པ་མཐར་ཕྱིན་པའི་ཡེ་ཤེས་དེ་རྣམ་མཁྱེན་དུ་གསུངས་ཞིང་། དེ་ལྟ་བུའི་
ཡེ་ཤེས་དེ་ལ་ཤེས་བྱའི་རྣམ་པ་མཁྱེན་པའི་རྣམ་མཁྱེན་ཞེས་ཀྱང་བྱ་སྟེ། དེ་ཤེས་བྱའི་རྣམ་པ་
མཐའ་དག་མངོན་སུམ་དུ་རྟོགས་པའི་ལྡོག་ཆ་ནས་བཞག་པའི་ཕྱིར། །ཆོས་སྤྱོད་བཅུ་ཡི་བདག་
ཉིད་ཀྱི། །མདོ་དོན་དྲན་པ་ལ་བཞག་ནས། །ཞེས་སོགས་ཀྱིས་སེམས་བསྐྱེད་སོགས་ཆོས་བཅུ་
མངོན་སུམ་དུ་རྟོགས་པ་མཐར་ཕྱིན་པའི་ཡེ་ཤེས་དེ་རྣམ་མཁྱེན་དུ་གསུངས་ལ། དེ་ལྟ་བུའི་ཡེ་
ཤེས་དེ་ལ་དགོས་པའི་གཙོ་བོ་མཁྱེན་པའི་རྣམ་མཁྱེན་ཞེས་བྱ་སྟེ། དེ་དགོས་པ་ཐེག་པ་ཆེན་པོའི་
ལམ་གྱི་རིམ་པ་མཐའ་དག་རྟོགས་པའི་ཆ་ནས་བཞག་པ་ཡིན་པའི་ཕྱིར། རྣམ་མཁྱེན་དེ་གཉིས་
ལ་དོན་ལ་ཁྱད་པར་མེད་ཀྱང་སྐབས་དང་པོ་འདིར་ཐ་སྐད་འདོགས་ཚུལ་གྱི་དབང་དུ་བྱས་ནས་
དགོས་པའི་གཙོ་བོ་མཁྱེན་པའི་རྣམ་མཁྱེན་ཉིད་གཙོ་བོར་སྟོན་པ་ཡིན་ནོ། །གཉིས་པ་ལམ་ཤེས་
ནི༑ སེམས་བསྐྱེད་བསྔོ་བ་སྟོང་ཉིད་མངོན་སུམ་དུ་རྟོགས་པའི་ཤེས་རབ་གསུམ་གྱིས་ཟིན་པའི་
སྒོ་ནས་ཐེག་པ་གསུམ་གྱི་རྟོགས་རིགས་ཀྱི་ལམ་རྣམས་རྒྱུད་ལ་སྐྱེད་དེ་ཤེས་པར་བྱེད་པའི་ལྡོག་
ཆ་ནས་འཇོག་ཅིང་། དེ་ལ་ཉན་ཐོས་རང་རྒྱལ་ཐེག་ཆེན་གྱི་ལམ་ཤེས་པའི་ལམ་ཤེས་གསུམ་དུ་
ཡོད་ཅིང་དེ་གསུམ་གྱི་རྣམ་གཞག་ཚིག་དོན་གྱི་སྐབས་སུ་འཆད་པར་འགྱུར་རོ། །གཞིཤེས་
ནི༑ གཞི་བདེན་བཞིའི་ཁྱད་ཆོས་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་ལྡོག་ཆ་
ནས་བཞག་ཅིང་། ངོ་བོ་ཐེག་དམན་འཕགས་པའི་མཁྱེན་པ་དང་། ཐེག་དམན་གྱི་རྟོགས་རིགས་
སུ་གནས་པའི་འཕགས་རྒྱད་ཀྱི་མངོན་རྟོགས་ཞིག་ལ་འཇོག་ལ། དེ་ལ་འབྲས་ཡུམ་ལ་ཉེ་རིང་
གི་གཞི་ཤེས་གཉིས་ལ་སོགས་པར་འཇོག་ཚུལ་ནི་ཚིག་དོན་གྱི་སྐབས་སུ་འཆད་པར་འགྱུར་
རོ༑ ༑རྣམ་ཀུན་མཁྱེན་ཉིད་ཅེས་སོགས་ཀྱི་ངག་དོན་ནི། རྒྱན་གྱི་བརྗོད་བྱ་མངོན་པར་རྟོགས་པ་
བརྒྱད་དུ་ཡོད་དེ། དེ་ལ་ཉམས་སུ་བླང་བྱའི་ཡུལ་མཁྱེན་པ་གསུམ། ཉམས་ལེན་སྦྱོར་བ་
བཞི༑ ཉམས་སུ་བླང་བའི་འབྲས་བུ་ཡེ་ཤེས་ཆོས་སྐུ་རྣམས་སུ་ཡོད་པའི་ཕྱིར། སེམས་བསྐྱེད་

པ་ནི། །ཞེས་པ་མན་ཆད་ཀྱིས་མཚོན་བྱེད་ཀྱི་ཆོས་སོ་སོའི་ལུས་རྒྱས་པར་འཆད་ན། དེའི་ཚུལ་
ཇི་ལྟར་ཡིན་ཞེ་ན། དངོས་པོ་བརྒྱད་ཀྱི་ནང་ནས་རྣམ་མཁྱེན་དང་པོར་འཆད་པའི་རྒྱུ་མཚན་ཡོད་
དེ༑ རྒྱན་གྱི་ཆེད་དུ་བྱ་བའི་གདུལ་བྱ་དེ་འབྲས་བུ་རྣམ་མཁྱེན་ལ་དོན་གཉེར་བསྐྱེད་པའི་ཆེད་དུ་
ཡིན་པའི་ཕྱིར། འགྲེལ་ཆེན་ལས། དེ་ལ་འབྲས་བུ་བསྟན་པས་བྱང་ཆུབ་དོན་དུ་གྱུར་པའི་བྱང་
ཆུབ་ཀྱི་སེམས་བསྐྱེད་པ་ལ་སོགས་པ་རྣམ་པ་ཐམས་ཅད་ཡོངས་སུ་ཤེས་པར་བྱེད་པའི་ཕྱིར་
ན༑ དང་པོ་རྣམ་པ་ཐམས་ཅད་མཁྱེན་པ་ཉིད་རྗོད་དོ། །ཞེས་དང༌། འདིར་ཡང་། བྱང་ཆུབ་
སེམས་དཔའ་བྱང་ཆུབ་རྗེས་སུ་འཐོབ་པར་འདོད་པས་འབྲས་བུ་ཡིན་པའི་ཕྱིར། རྣམ་པ་ཐམས་
ཅད་མཁྱེན་པ་ཉིད་ཐོབ་པར་བྱས་དགོས་པས། དང་པོར་རྣམ་པ་ཐམས་ཅད་མཁྱེན་པ་ཉིད་དེ་སྡུད་
པའི་ཚིག་ལེའུར་བྱས་པ་རྣམ་པར་བཤད་པའི་སྒོ་ནས་བཤད་པར་བཞེད་དེ། ཞེས་གསུངས་པའི་
ཕྱིར༑ རྣམ་མཁྱེན་དང་པོར་འཆད་ན། སེམས་བསྐྱེད་སོགས་ཆོས་བཅུ་དང་པོར་འཆད་པའི་རྒྱུ་
མཚན་ཅི་ཡིན་ཞེ་ན། རྣམ་མཁྱེན་འཆད་པའི་ཚེ་སེམས་བསྐྱེད་སོགས་དང་པོར་འཆད་པའི་རྒྱུ་
མཚན་ཡོད་དེ། སེམས་བསྐྱེད་སོགས་ཆོས་བཅུ་མངོན་སུམ་དུ་རྟོགས་པ་མཐར་ཕྱིན་པའི་ཡེ་
ཤེས་དེ་རྣམ་མཁྱེན་ཡིན་ནོ། །ཞེས་བསྟན་པའི་སྒོ་ནས་ཡུལ་གྱི་ཡུལ་ཅན་མཚོན་པའི་ཕྱིར་དུ་
བསྟན་པའི་ཕྱིར། འགྲེལ་ཆེན་ལས། རྣམ་པ་ཐམས་ཅད་མཁྱེན་པ་ཉིད་ལ་སྤྱོད་པའི་ལེའུ་ཞེས་བྱ་
བ་ནི་རྣམ་པ་མ་ལུས་པའི་དངོས་པོ་མཐའ་དག་ཡོངས་སུ་ཤེས་པའི་ཕྱིར་ན། དེ་བཞིན་གཤེགས་
པ་དང་འབྲེལ་བར་རྗེས་སུ་བསྒྲུབ་པར་བྱ་བ་ཉིད་ཀྱིས་སྤྱོད་པར་གྱུར་པའི་རྣམ་པ་ཐམས་ཅད་
མཁྱེན་པ་ཉིད་ཁོ་ན་སེམས་བསྐྱེད་པ་ལ་སོགས་པའི་རང་བཞིན་རྒྱུ་དང་འབྲས་བུའི་བདག་ཉིད་ཀྱི་
སྒོ་ནས་འདིར་ཡང་དང་ཡང་དུ་བཟླས་པའི་ཕྱིར་ན་གཞུང་འདིའི་ལེའུ་ཡིན་ནོ། །ཞེས་དང་། རྒྱུ་
དང་འབྲས་བུ་མ་ལུས་པར་ཐུགས་སུ་ཆུད་པ་ལ་ལྟོས་ཏེ་དེ་བཞིན་གཤེགས་པ་རྣམས་ཀྱི་རྣམ་པ་
ཐམས་ཅད་མཁྱེན་པ་ཉིད་ཅེས་བརྗོད་པ་ཡིན་པས། ཞེས་གསུངས་པའི་ཕྱིར། སེམས་བསྐེད་ལ་

སོགས་པའི་ཆོས་བཅུ་པོ་དེ་ལ་རྣམ་མཁྱེན་ཡུལ་གྱིས་ཡུལ་ཅན་མཚོན་ནས་བསྟན་པ་ལ་དགོ་ས་པ་
ཡང་ཡོད་དེ། རྣམ་མཁྱེན་གྱི་རྟོགས་བྱའི་རྣམ་པ་མ་ཤེས་ན། དེ་དག་མངོན་སུམ་དུ་རྟོགས་པའི་
རྣམ་མཁྱེན་ཤེས་པར་མི་འགྱུར་བས་དེའི་རྟོགས་བྱའི་རྣམ་པ་དང་པོར་བཤད་པ་ཡིན་ཅིང༌། སྤྱིར་
ཆོས་ཐམས་ཅད་དེའི་རྟོགས་བྱའི་རྣམ་པ་ཡིན་ཀྱང་འདིར་ནི་རྣམ་མཁྱེན་གྱི་རྟོགས་བྱའི་རྣམ་པ་
གཏན་ལ་ཕབ་པ་ལ་བརྟེན་ནས་རྣམ་མཁྱེན་དེ་འཐོབ་པར་བྱེད་པའི་ཐབས་ཐེག་པ་ཆེན་པོའི་ལམ་
གྱི་ལུས་ཡོངས་སུ་རྫོགས་པ་གཅིག་གི་སྤྱི་བློའི་ཡུལ་དུ་ལེགས་པར་ཤར་དགོས་པར་ཤེས་པའི་
ཕྱིར་དུ་དེ་བཅུ་པོ་རྣམ་མཁྱེན་གྱི་རྟོགས་བྱར་བསྟན་པའི་ཕྱིར། འོ་ན། སེམས་བསྐྱེད་སོགས་ཆོས་
བཅུ་བཤད་པས་ཐེག་པ་ཆེན་པོའི་ལམ་ཡོངས་སུ་རྫོགས་པའི་སྤྱི་བློ་ཡུལ་དུ་ལེགས་པར་ཤར་བ་
ཇི་ལྟར་འགྱུར་ཞེ་ན། འདི་ལ་རིགས་སད་པའི་གང་ཟག་གི་སྤྱོད་པའི་རྟེན་སེམས་བསྐྱེད་པའི་
ཚུལ་དང༌། སེམས་བསྐྱེད་ནས་སྒྲུབ་པ་ཉམས་སུ་ལེན་པའི་ཚུལ་གཉིས་ཡོད་པ་ལས། དགོས་
པའི་དབང་གིས་རིགས་པར་སྐབས་སུ་བཤད་མོད། རྒྱུ་འབྲས་དོན་གྱི་རིམ་པའི་དབང་དུ་བྱེད་
ན༑ ཐེག་པ་ཆེན་པོར་སེམས་བསྐྱེད་པའི་སྔ་རོལ་ཏུ་ཡང་རིགས་སད་པ་སྔོན་དུ་འགྲོ་དགོས་
ཏེ༑ ཐེག་པ་ཆེན་པོར་རིགས་མ་སད་ན། ཐེག་པ་ཆེན་པོར་སེམས་བསྐྱེད་པ་སོགས་ལ་མི་འཇུག་
ཅིང་ཞུགས་ཀྱང་མི་བརྟན་པར་འགྱུར་བའི་ཕྱིར། འགྲེལ་ཆེན་ལས། སེམས་བསྐྱེད་པ་དང་ཐར་
པ་དང་ངེས་པར་འབྱེད་པའི་ཆ་དང་མཐུན་པ་ལ་སོགས་པ་རྣམས་ཀྱི་སྔོན་དུ་འགྲོ་བ་དེ་ཡིན་པས་
དང་པོ་ཁོ་ནར་རིགས་བཤད་པར་བྱ་བ་མིན་ནམ། ཅིའི་ཕྱིར་འདི་ལྟར་བཤད་ཅེ་ན། བདེན་མོད་
ཀྱི༑ དེ་ནི་དོན་གྱི་གོ་རིམ་ཡིན་ལ། ཞེས་སོགས་གསུངས་པའི་ཕྱིར། དེས་ན་རིགས་སད་པའི་
རྟེན་གྱི་གང་ཟག་དེས་ཐོག་མར་སྐེ་བུ་ཆུང་འབྲིང་གི་བསམ་པ་ལ་བློ་སྦངས་ནས་དེའི་རྗེས་
སུ༑ གཞན་དོན་ཕྱིར། །ཞེས་པས་དོན་གྱིས་འཕངས་པའི་གཞན་དོན་དོན་གཉེར་གྱི་བློ་སྦྱངས
དེའི་རྗེས་སུ། གཞན་དོན་ཕྱིར། ཞེས་པས་དོན་གྱིས་འཕངས་པའི་བྱང་ཆུབ་དོན་གཉེར་གྱི་བློ་

སྦྱངས་ནས་ཐེག་པ་ཆེན་པོར་སེམས་བསྐྱེད་པའི་ཚུལ་ནི། སེམས་བསྐྱེད་པ་ནི་གཞན་དོན་
ཕྱིར༑ ༑ཞེས་པ་ནས། རྣམ་པ་ཉི་ཤུ་རྩ་གཉིས་སོ། །ཞེས་པའི་བར་གྱིས་སྟོན་པ་ཡིན་ལ་དེའི་ནང་
ནས་རྐང་པ་དང་པོ་གཉིས་པོས་ཐེག་པ་ཆེན་པོའི་སེམས་བསྐྱེད་ལ་མཚན་ཉིད་འདི་ལྟ་བུ་ཞིག་དང་
ལྡན་དགོས་ཞེས་དམིགས་པ་གཉིས་ཀྱི་ཁྱད་པར་དུ་བྱས་ནས་བསྟན། མཚན་ཉིད་དེ་ངེས་པའི་
ཐབས་ཁྱད་ཆོས་གཉིས་པོ་དེ་ཡང་རྒྱས་འབྲིང་བསྡུས་གསུམ་ལས། རྒྱས་བསྡུས་གཉིས་ཀྱི་སྒོ་
ནས་ཤེས་བྱེད་དང་བཅས་ཏེ་སྟོན་པ་ནི། དེ་དང་དེ་ནི་མདོ་བཞིན་དུ། །ཞེས་སོགས་རྩ་འགྲེལ་
གྱིས་འཆད། ཐེག་པ་ཆེན་པོའི་སེམས་བསྐྱེད་ལ་དཔེ་གྲོགས་ཆོས་མཐུན་གྱི་སྒོ་ནས་ཉེར་གཉིས་
སུ་ཡོད་ཅེས་སྟོན་པ་ནི། དེ་ཡང་ས་གསེར་ཟླ་བ་མེ། །ཞེས་སོགས་སོ། །སེམས་བསྐྱེད་ཉེར་
གཉིས་སྟོན་པའི་སྐབས་འདིར་ཐེག་པ་ཆེན་པོའི་ལམ་གྱི་རྒྱུ་འབྲས་མཐའ་དག་ལ་ཁྱབ་པའི་ཐེག་
པ་ཆེན་པོའི་སེམས་བསྐྱེད་ཀྱི་དབྱེ་བ་རྒྱས་པར་བསྟན་ཅིང་། དེ་ལྟར་སྟོན་པའི་རྒྱུ་མཚན་ཡོད་
དེ༑ ཐེག་པ་ཆེན་པོའི་སེམས་བསྐྱེད་ཀྱི་རིམ་པ་མཐའ་དག་བསྡུས་པའི་དབྱེ་བ་གཅིག་སྟོན་པར་
བཞེད་པའི་ཕྱིར། འགྲེལ་ཆེན་ལས། སྐྱེས་བུའི་དོན་མཆོག་གི་རྣམ་པ་ཐམས་ཅད་དང་ལྡན་པ་
རྟོགས་པའི་ཚུལ་བསྟན་པར་བྱ་བ་ཡིན་པའི་ཕྱིར་དང་། དེ་ལ་ཡང་རིགས་ཀྱི་བུ་བྱང་ཆུབ་ཀྱི་ས་
བོན་དུ་གྱུར་པའོ། །དེ་ཉིད་ཀྱི་འབྲས་བུར་གྱུར་པ་སངས་རྒྱས་ཀྱི་ཆོས་ཐམས་ཅད་ཀྱི་སྙིང་པོ་ཡིན་
ནོ༑ ༑ཞེས་འཕགས་པ་སྡོང་པོ་བཀོད་པ་ལ་སོགས་པ་ལས་བསྟན་པའི་ཕྱིར། ཞེས་དང༌། མདོ་
སྡེའི་རྒྱན་ལས་ཀྱང༌། སེམས་བསྐྱེད་དེ་ནི་ས་རྣམས་ལ། །མོས་དང་ལྷག་བསམ་དག་པ་
དང༑ ༑རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་གསུངས་པ་
ལྟར་རོ།།
༈ སྐབས་འདིར་མཐའ་དཔྱད་པ་ལ། ཐེག་ཆེན་སེམས་བསྐྱེད་ཀྱི་རྟེན། །ངོ་
བོ༑ དབྱེ་བ། ཕན་ཡོན་དང་བཅས་པ་བཞི་ལས། དང་པོ་ལ། ལུས་རྟེན་དང་། སེམས་རྟེན་

གཉིས༑ དང་པོ་ནི། མདོ་ལས། དེ་ཚེ་ལྷ་མི་སྟོང་ཕྲག་བརྒྱས། །བྱང་ཆུབ་ཏུ་ནི་སེམས་བསྐྱེད་
དོ༑ ༑ཞེས་དང༌། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུ་ཉི་ཁྲི་ཆིག་སྟོང་གིས་བྱང་
ཆུབ་ཀྱི་མཆོག་ཏུ་སེམས་བསྐྱེད་པར་གསུངས་པས། འདོད་པའི་ལྷ་མི་གཉིས་དང་གཟུགས་
ཁམས་པའི་ལྷ་དང་བཅས་པའི་རྟེན་ལ་ཐེག་པ་ཆེན་པོའི་སེམས་བསྐྱེད་གསར་དུ་སྐྱེ་བ་ཡོད་ཅིང་
ངན་སོང་གསུམ་པོ་གང་རུང་གི་རྟེན་ལ་གསར་དུ་སྐྱེ་བ་ཡོད་དོ། །སེམས་རྟེན་ནི། བྱང་ས་
ལས༑ སེམས་བསྐྱེད་པ་དེ་ཡང་རྒྱུ་བཞི་དང་། རྐྱེན་བཞི་དང་། སྟོབས་བཞི་ལས་སྐྱེ་བར་རིག་
པར་བྱའོ། །ཞེས་པ་ལྟར། རྐྱེན་བཞི་དང་། རྒྱུ་བཞི། སྟོབས་བཞི་རྣམས་ལ་བརྟེན་ནས་སྐྱེ་བ་
ལས༑ དང་པོ་ནི། སངས་རྒྱས་དང་བྱང་ཆུབ་སེམས་དཔའི་མཐུ་ཕུལ་དུ་བྱུང་བ་མཐོང་ནས་ཐེག་
པ་ཆེན་པོར་སེམས་བསྐྱེད་པ་དང་། ཐེག་པ་ཆེན་པོའི་སྡེ་སྣོད་ལ་གཅེས་པ་དང་། ཐེག་ཆེན་གྱི་
བསྟན་པ་ནུབ་པར་ཉེ་བ་མཐོང་ནས་དེ་མ་བཟོད་པ་དང་། དུས་ཀྱི་མཐའ་མའི་ཚེ་ཐེག་པ་ཆེན་པོར་
སེམས་བསྐྱེད་པ་རྙེད་དཀའ་བར་མཐོང་བས་རྐྱེན་བྱས་ནས། ཐེག་པ་ཆེན་པོར་སེམས་བསྐྱེད་པ་
རྣམས་ཏེ། བྱང་ས་ལས། དེ་ལ་རྐྱེན་བཞི་གང་ཞེ་ན། འདི་ལ་རིགས་ཀྱི་བུ་འམ་རིགས་ཀྱི་བུ་
མོས་དེ་བཞིན་གཤེགས་པའམ། བྱང་ཆུབ་སེམས་དཔའི་ཆོ་འཕྲུལ་དང་། མཐུ་བསམ་གྱིས་མི་
ཁྱབ་པ་དང༌། རྨད་དུ་བྱུང་བ་མཐོང་ངམ་ཐོས་སམ་ཡིད་བརྟན་པ་ལས་ཀྱང་རུང་སྟེ། ཞེས་
སོགས་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་བརྩམས་ཏེ། བྱང་ཆུབ་ཀྱི་
སྡེ་སྣོད་སྟོན་པ་ན་དམ་པའི་ཆོས་ཉན་པར་བྱེད་དོ། །མཉན་ནས་མངོན་པར་དད་པར་བྱེང་
དོ༑ ༑མངོན་པར་དད་ནས་ཀྱང་དམ་པའི་ཆོས་ཐོས་པའི་དབང་དུ་བྱས་ནས། དེ་བཞིན་གཤེགས་
པའི་ཡེ་ཤེས་ལ་མོས་ཤིང་། དེ་བཞིན་གཤེགས་པའི་ཡེ་ཤེས་ཐོབ་པར་བྱ་བའི་ཕྱིར་སེམས་
བསྐྱེད་པར་བྱེད་པ་འདི་ནི་སེམས་བསྐྱེད་སྐྱེ་བའི་རྐྱེན་གཉིས་པའོ། །ཞེས་དང་། དམ་པའི་ཆོས་
ནུབ་ཏུ་ཉེ་བ་ན་དེ་དམ་པའི་ཆོས་བཟུང་བ་ཉིད་ཀྱི་དབང་དུ་བྱས་ཏེ། དེ་བཞིན་གཤེགས་པའི་ཡེ་

ཤེས་ལ་མོས་ཤིང་། དེ་བཞིན་གཤེགས་པའི་ཡེ་ཤེས་ཐོབ་པར་བྱ་བའི་ཕྱིར། སེམས་སྐྱེད་པར་
བྱེད་པ་འདི་ནི་སེམས་བསྐྱེད་སྐྱེ་བའི་རྐྱེན་གསུམ་པའོ། །ཞེས་དང༌། དེས་དུས་ཐ་མའི་
ཚེ༑ སེམས་བསྐྱེད་བརྙེད་པར་དཀའ་བའི་དབང་དུ་བྱས་ཏེ། བྱང་ཆུབ་ཆེན་པོ་ལ་མོས་ཤིང་བྱང་
ཆུབ་ཆེན་པོར་སེམས་བསྐྱེད་པར་བྱེད་པ་འདི་ནི་སེམས་བསྐྱེད་སྐྱེ་བའི་རྐྱེན་བཞི་པའོ། །ཞེས་
གསུངས་པའི་ཕྱིར། རྒྱུ་བཞི་ནི། ཐེག་པ་ཆེན་པོར་རིགས་སད་པ་དང་། དགེ་བའི་བཤེས་གཉེན་
གྱིས་ཟིན་པ་དང༌། སྙིང་རྗེ་ཆེན་པོ་དང་། བྱང་སེམས་ཀྱི་དཀའ་སྤྱད་བཟོད་པ་དང་བཞི་ཡིན་
ཏེ༑ བྱང་ས་ལས། དེ་ལ་རྒྱུ་བཞི་གང་ཞེ་ན། རིགས་ཕུན་སུམ་ཚོགས་པ་ནི་བྱང་ཆུབ་སེམས་
དཔའི་སེམས་བསྐྱེད་སྐྱེ་བའི་རྒྱུ་དང་པོའོ། །སངས་རྒྱས་དང༌། བྱང་ཆུབ་སེམས་དཔའ་
དང༑ དགེ་བའི་བཤེས་གཉེན་གྱིས་ཡོངས་སུ་ཟིན་པ་ནི་བྱང་ཆུབ་སེམས་དཔའི་སེམས་བསྐྱེད་སྐྱེ་
བའི་རྒྱུ་གཉིས་པའོ། །སེམས་ཅན་རྣམས་ལ་སྙིང་རྗེ་བ་ནི་བྱང་ཆུབ་སེམས་དཔའི་སེམས་བསྐྱེད་
སྐྱེ་བའི་རྒྱུ་གསུམ་པའོ། །འཁོར་བའི་སྡུག་བསྔལ་དང་། དཀའ་བ་སྤྱད་པའི་སྡུག་བསྔལ་ཡུན་
རིང་པོ་རྣམ་པ་སྣ་ཚོགས་པས་དྲག་པར་བར་ཆད་མེད་པས་ཀྱང་མི་འཇིགས་པ་དེ་ནི་བྱང་ཆུབ་
སེམས་དཔའི་སེམས་བསྐྱེད་སྐྱེ་བའི་རྒྱུ་བཞི་པའོ། །ཞེས་གསུངས་པའི་ཕྱིར། སྟོབས་བཞི་
ནི༑ བྱང་ས་ལས། རང་གི་སྟོབས་དང་། གཞན་གྱི་སྟོབས་དང་། རྒྱུའི་སྟོབས་དང༌། སྦྱོར་
བའི་སྟོབས་སོ། །ཞེས་གསུངས་པའི་ཕྱིར། དེ་ཡང་རྒྱུ་དང་རྐྱེན་གྱི་ཁྱད་པར་ནི། ཐེག་ཆེན་
སེམས་བསྐྱེད་སྐྱེ་བའི་གཙོ་བོའི་རྒྱུ་དང་། གནས་སྐབས་ཀྱི་རྒྱུའི་དབང་དུ་བྱས་པ་དང་། སྟོབས་
བཞི་ནི། སེམས་བསྐྱེད་ཇི་ལྟར་སྐྱེ་བའི་སྐྱེ་ཚུལ་གྱི་དབང་དུ་བྱས་ནས་གསུངས་པ་ཡིན་
ནོ༑ ༑ཐེག་ཆེན་སེམས་བསྐྱེད་ཀྱི་རྒྱུ་ནི། མདོར་བསྡུ་ན་གསུམ་དུ་ཡོད་དེ། །སངས་རྒྱས་ཀྱི་ཡོན་
ཏན་མཐོང་ནས་དེ་ཐོབ་པར་འདོད་པ་དང་། སེམས་ཅན་སྡུག་བསྔལ་གྱིས་མནར་བ་མཐོང་ནས་
དེ་དང་འབྲལ་འདོད་ཀྱི་སྙིང་རྗེ་ཆེན་པོ་དང་། དེ་སྡུག་བསྔལ་དང་བྲལ་བར་བྱེད་པའི་ཁུར་རང་གི་

བློའི་སྟེང་དུ་འཁུར་བའི་ལྷག་བསམ་རྣམས་སུ་ཡོད་པའི་ཕྱིར། དཀོན་མཆོག་སྒྲོན་མེ་
ལས༑ རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །རྒྱལ་སྲས་རྣམས་ཀྱི་སྤྱོད་ལ་དད་བྱེད་
པ༑ ༑བྱང་ཆུབ་བླ་ན་མེད་ལ་དད་གྱུར་ནས། །སྐྱེས་བུ་ཆེན་པོ་རྣམས་ཀྱིས་སེམས་བསྐྱེང་
དོ༑ ༑ཞེས་གསུངས་པའི་ཕྱིར། ཐེག་ཆེན་སེམས་བསྐྱེད་ཀྱི་རྒྱུ་གང་གསུངས་པ་རྣམས་ཀྱི་ནང་
ནས་བརྩེ་བ་སྙིང་རྗེ་ཆེན་པོ་ཉིད་གཙོ་ཆེ་སྟེ། རྒྱན་ལས། དེ་ཡི་རྩ་བ་སྙིང་རྗེར་འདོད། །ཅེས་
དང༑ དབུ་མ་འཇུག་པ་ལས། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིའི། །ཞེས་
སོགས་གསུངས་པའི་ཕྱིར། ལམ་སྒྲོན་དང༌། བྱང་ས་ལས་འཇུག་སེམས་ཀྱི་རྟེན་ལ་སོ་ཐར་གྱི་
སྡོམ་པ་དང་ལྡན་དགོས་པར་གསུངས་པ་ནི། སོ་ཐར་གི་སྡོམ་པ་དང་ལྡན་པ་ཡང་དེ་སྐྱེ་བའི་
ཡུལ་ཕུན་སུམ་ཚོགས་པའི་ཡན་ལག་ཏུ་འགྱུར་བ་ཙམ་ལ་དགོངས་ཀྱི་འཇུག་སེམས་སྐྱེ་བ་ལ་
ངེས་པར་ལྡན་དགོས་པ་མ་ཡིན་ཏེ། ལྷའི་རྟེན་ལ་འཇུག་སེམས་ཡོད་པར་གསུངས་པའི་
ཕྱིར༑ གཉིས་པ་ངོ་བོ་ལ། ཁ་ཅིག འཕགས་པ་ཐོགས་མེད་ཀྱིས། བྱང་ཆུབ་སེམས་དཔའ་
རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། །ཞེས་གསུངས་པ་དང༌། སློབ་དཔོན་
དབྱིག་གཉེན་གྱིས། དོན་གཉིས་ལྡན་པའི་སེམས་འབྱུང་བ། །ཞེས་པའི་འགྲེལ་པར། ཡོན་ཏན་
གཉིས་སམ་གསུམ་ལ་དམིགས་པའི་སེམས་ནི་སེམས་བསྐྱེད་པའོ། །ཞེས་དང་། །མདོ་སྡེ་རྒྱན་
ལས༑ བརྟན་པ་རྣམས་ཀྱི་སྨོན་ལམ་ནི། །སེམས་པ་འདུན་དང་བཅས་པར་འདོད། །ཅེས་
གསུངས་པས། ཐོགས་མེད་སྐུ་མཆེད། སེམས་བསྐྱེད་ཀྱི་ངོ་བོ་སེམས་བྱུང་དུ་བཞེད། ཅེས་
ཟེར་བ་མི་འཐད་དེ། གཞུང་དེ་རྣམས་ཀྱིས་ཡོན་ཏན་གཉིས་སམ་གསུམ་ལ་དམིགས་པ་འི་
སེམས་པ་དེ་འདུན་པ་གྲོགས་སུ་ཡོད་པའི་ཡོན་ཏན་གཉིས་སམ་གསུམ་ལ་དམིགས་པར་བསྟན་
པའི་ཕྱིར་དང༌། །འདོད་པ་ཁྱད་པར་ཅན་སེམས་བསྐྱེད་ཀྱི་གྲོགས་སུ་བསྟན་པའི་ཕྱིར། དེས་ན་
ཐོགས་མེད་སྐུ་མཆེད་ཀྱང་སེམས་བསྐྱེད་ཀྱི་ངོ་བོ་སེམས་སུ་བཞེད་དོ། །ཉི་སྣང་དུ། རྣམ་པར་

ཤེས་པ་སྟེ། རྣམ་པར་རིག་པའོ། རྣམ་པར་ཤེས་པ་གང་ཡིན་ཞེ་ན། ཡིད་ཀྱི་རྣམ་པར་ཤེས་པ་
སྟེ་དཀར་པོའི་ཆོས་ཐམས་ཅད་ལ་དམིགས་པ་ནི་དེ་ལ་སྲིད་པའི་ཕྱིར། ཞེས་གསུངས་
པས༑ འཕགས་པ་གྲོལ་སྡེ། བཙུན་པ་གྲོལ་སྡེ། ཨ་བྷྱ་ཀ་ར་སོགས་སེམས་བསྐྱེད་ཀྱི་ངོ་བོ་
སེམས་སུ་བཞེད་ཅིང་། མདོ་སྡེ་རྒྱན་ལས། སྤྲོ་བ་ཆེ་དང་བརྩོན་པ་ཆེ། །དོན་ཆེ་བ་དང་འབྱུང་བ་
ཆེ། །བྱང་ཆུབ་སེམས་དཔའ་སེམས་པ་སྟེ། །དོན་གཉིས་ལྡན་པའི་སེམས་འབྱུང་བ། །ཞེས་སྤྲོ་
བ་ཆེ་བ་གོ་ཆའི་བརྩོན་འགྲུས། བརྩོན་པ་ཆེ་བ་སྦྱོར་བའི་བརྩོན་འགྲུས། དོན་ཆེ་བ་རང་གཞན་
གཉིས་ཀའི་དོན་དང༌། འབྱུང་བ་ཆེན་པོ་བྱང་ཆུབ་ཆེན་པོ་འབྱུང་བར་འདོད་པས་བྱང་ཆུབ་
སེམས་དཔའི་སེམས་གཅིག་འབྱུང་བར་བསྟན་པས། རང་གི་གྲོགས་སུ་གྱུར་པའི་གཞན་དོན་དུ་
ཡང་དག་པར་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་པར་ལྡན་པ་ཡང་
ཡིན༑ ཐབས་ཁྱད་པར་ཅན་གྱི་རྟོགས་རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་
པའི་ཐེག་ཆེན་གྱི་ཡིད་ཀྱི་རྣམ་རིག ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད་དོ། །ཁོ་ན་
རེ༑ སེམས་བསྐྱེད་པ་ནི་གཞན་དོན་ཕྱིར། །ཞེས་སོགས་ཀྱིས་ཐེག་པ་ཆེན་པོའི་སེམས་བསྐྱེད་
དེ༑ གཞན་དོན་དོན་ཉེར་གྱི་འདོད་པ་དང༌། བྱང་ཆུབ་དོན་གཉེར་གྱི་འདོད་པར་བསྟན་པ་མི་
འཐད་པར་ཐལ། སེམས་བསྐྱེད་སེམས་ཡིན་ལ། དེ་གཉིས་སེམས་བྱུང་ཡིན་པའི་ཕྱིར། ཞེས་
པའི་རྩོད་པ་ནི། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི། ཞེས་སོགས་ཀྱིས་
བསྟན༑ དེའི་ལན་ནི། སེམས་བསྐྱེད་པ་ནི་གཞན་དོན་ཕྱིར །ཞེས་པས་ཐེག་ཆེན་སེམས་བསྐྱེད་
དེ༑ གཞན་དོན་དོན་གཉེར་གྱི་འདོད་པར་བསྟན་པ་མ་ཡིན་པར་ཐལ། ཐེག་ཆེན་སེམས་བསྐྱེད་
ལ་དེའི་མིང་གིས་བཏགས་ནས་བསྟན་པ་ཙམ་ཡིན་པའི་ཕྱིར། དེ་ལ་དེར་འདོགས་པའི་རྒྱུ་མཚན་
ཡོད་དེ། ཐེག་ཆེན་སེམས་བསྐྱེད་དེ་རང་གི་རྒྱུར་གྱུར་པའི་དེ་ལས་སྐྱེས་པའི་ཕྱིར། བཏགས་པ་
ལ་དགོས་པ་ཡོད་དེ། བྱང་ཆུབ་སེམས་དཔའ་ཡིན་ན། གཙོ་བོར་གཞན་དོན་དོན་དུ་གཉེར་བ་

གཅིག་དགོས་སོ། །ཞེས་ཤེས་པར་བྱ་བའི་ཆེད་ཡིན་པའི་ཕྱིར། དངོས་ལ་གནོད་བྱེད་ཡོད་
དེ༑ དེ་གཉིས་འགལ་བའི་ཕྱིར་ཞེས་པ་ནི། འོན་ཀྱང་འདིར་དགེ་བའི་ཆོས་ལ་འདུན་པའི། ཞེས་
སོགས་ཀྱིས་བསྟན། གཞན་ཡང་། གཞུང་དེས་ཐེག་ཆེན་སེམས་བསྐྱེད་དེ་བྱང་ཆུབ་དོན་གཉེར་
གྱི་འདུན་པར་བསྟན་པ་ཡང་མི་འཐད་པར་ཐལ། དེ་ལ་ཡང་དེའི་མིང་གིས་བཏགས་ནས་བསྟན་
པ་ཡིན་པའི་ཕྱིར། །འདོགས་པའི་རྒྱུ་མཚན་ཡོད་དེ། ཐེག་པ་ཆེན་པོའི་སེམས་བསྐྱེད་དེ་རང་གི་
གྲོགས་སུ་གྱུར་པའི་དེ་དང་མཚུངས་ལྡན་རྣམ་པ་ལྔ་མཚུངས་ཡིན་པའི་ཕྱིར། བཏགས་པ་ལ་
དགོས་པ་ཡོད་དེ། བྱང་ཆུབ་སེམས་དཔའ་ཡིན་ན། གཙོ་བོར་གཞན་དོན་དུ་རྫོགས་བྱང་དོན་དུ་
གཉེར་པ་གཅིག་དགོས་སོ། །ཞེས་རྟོགས་པར་བྱ་བའི་ཆེད་ཡིན་པའི་ཕྱིར། དངོས་ལ་གནོད་
བྱེད་ཡོད་དེ། དེ་གཉིས་འགལ་བའི་ཕྱིར། ཞེས་པ་ནི། རྣམ་པ་གཅིག་ན་སྨོན་ལམ་ནི་དོན་དུ་
གཉེར་པ་སྟེ། ཞེས་སོགས་ཀྱིས་བསྟན། འོ་ན། དམིགས་ཡུལ་གཞན་དོན་དང་བྱང་ཆུབ་དེ་
སྟོན་བྱེད་ཀྱི་ངག་གང་ཡིན་ཞེ་ན། ཡུམ་བར་མ་ལས་ཆེད་དུ་གཉེར་ནས་བསྟན་ཅིང་དེ་ལྟར་དུ་
རྒྱས་བསྡུས་གཉིས་ལས་ཀྱང་བསྟན་ནོ། །ཞེས་པ་ནི། དེ་དང་དེ་ནི་མདོ་བཞིན་དུ། །ཞེས་སོགས་
ཀྱིས་བསྟན། དེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་
ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་
བསླབ་པར་བྱའོ། ཞེས་པས་བྱང་ཆུབ་མདོར་བསྟན། བྱང་ཆུབ་སེམས་དཔའ་སེམས་དཔའ་
ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་མི་
གནས་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་སོགས་ཀྱིས་
བྱང་ཆུབ་རྒྱས་པར་བཤད་ལ། ཕྱོགས་བཅུ་རེ་རེ་ཞིང་། ཞེས་སོགས་ཀྱིས་གཞན་དོན་མདོར
བསྟན༑ སེར་སྣ་ཅན་ལ་སོགས་པ། ཞེས་སོགས་ཀྱིས་གཞན་དོན་རྒྱས་པར་བཤད་ལ། དེ་དག་
གི་ཚིག་སྣའི་དོན་བསྡུས་ནས་སྟོན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་དང་། སྦྱིན་པ་ལ་

སོགས་པ། ཞེས་སོགས་ཀྱིས་བསྟན། འོ་ན་རྒྱས་བསྡུས་གཉིས་སུ་དེ་ལྟར་བསྟན་ན། འདིར་
དངོས་སུ་མི་འདྲི་བའི་རྒྱུ་མཚན་ཅི་ཡིན་ཞེ་ན། ཚིག་མང་དུ་དོགས་ནས་ཁུངས་ཉིད་དུ་མ་བྲིས་
ཞེས་པ་ནི། གཙུག་ལག་གི་གཞུང་། ཞེས་སོགས་ཀྱིས་བསྟན།
གསུམ་པ་དབྱེ་བ་ལ། སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་
གཉིས་སུ་ཡོད། ཞེས་པ་ནི། སངས་རྒྱས་སུ་གྲུབ་ནས། ཞེས་སོགས་ཀྱིས་བསྟན། དེ་གཉིས་
ཀྱི་ཁྱད་པར་ལ། སློབ་དཔོན་སངས་རྒྱས་ཡེ་ཤེས་ཞབས་ཀྱིས། སོ་སོ་སྐྱེ་བོའི་རྒྱུད་ཀྱི་སེམས་
བསྐྱེད་སྨོན་པ་སེམས་བསྐྱེད་དང་། འཕགས་པའི་རྒྱུད་ཀྱི་སེམས་བསྐྱེད་རྣམས་འཇུག་པ་སེམས་
བསྐྱེད་དུ་བཞེད། སློབ་དཔོན་ཆོས་ཀྱི་བཤེས་གཉེན་གྱིས། ཆོ་གས་མ་བླངས་པའི་སེམས་དཔའི་
སེམས་བསྐྱེད་དེ་སྨོན་པ་སེམས་བསྐྱེད་དང་། ཆོ་གས་བླངས་པའི་སེམས་བསྐྱེད་དེ་འཇུག་པ་
སེམས་བསྐྱེད་དུ་བཞེད། གསེར་འཕྲེང་དུ། ཚོགས་ལམ་ཆུང་ངུའི་གནས་སྐབས་ཀྱི་འདུན་པ་
དང་མཚུངས་པར་ལྡན་པའི་སེམས་བསྐྱེད་དེ་སྨོན་པ་སེམས་བསྐྱེད་དང་། གཞན་རྣམས་འཇུག་
པ་སེམས་བསྐྱེད་དུ་གསུངས་ཀྱང་། རང་ལུགས་ནི། སྡོང་པོ་བཀོད་པའི་མདོ་ལས། རིགས་
ཀྱི་བུ་སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པའི་སེམས་
ནི་དཀོན་ལ། དེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་
ནི་ཤིན་ཏུ་དཀོན་ནོ། །ཞེས་གསུངས་པ་ལ་བརྟེན་ནས། བསླབ་བཏུས་སུ། བྱང་ཆུབ་ཏུ་སེམས་
བསྐྱེད་པ་དེ་ཡང་རྣམ་པ་གཉིས་ཏེ། བྱང་ཆུབ་ཏུ་སྨོན་པའི་སེམས་དང་། བྱང་ཆུབ་ཏུ་ཆས་པའི་
སེམས་སོ། །ཞེས་གསུངས་ཤིང་། སྤྱོད་འཇུག་ལས། བྱང་ཆུབ་སེམས་དེ་མདོ་བསྡུས་
ན༑ ༑རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་
ཉིད་ཡིན་ནོ། །ཞེས་དང༌། འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་
ནི་མཁས་པས་འདི་ཉིད་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་འགྲོ་བསམ་པའི་བློ་ཡིན་

པ་ལ་འགྲོ་བའི་བྱ་བས་དངོས་སུ་ཟིན་པ་དང༌། མ་ཟིན་པ་གཉིས་སུ་ཡོད་པ་ལྟར། རྣམ་མཁྱེན་
ཐོབ་པར་བྱའོ་སྙམ་པའི་བློ་ཡིན་པ་ལ། རྣམ་མཁྱེན་ཐོབ་བྱེད་ཀྱི་ཐབས་སུ་གྱུར་པའི་སྦྱིན་སོགས་
སྤྱོད་པའི་བྱ་བས་དངོས་སུ་ཟིན་པ་དང༌། མ་ཟིན་པ་གཉིས་སུ་ཡོད་པར་བསྟན་པའི་སྒོ་ནས་སྨོན་
འཇུག་གི་ཁྱད་པར་གསུངས་ལ། དེ་དང་མཐུན་པར་སློབ་དཔོན་ཀ་མཱ་ཤཱི་ལས། སྒོམ་རིམ་དང་
པོ་ལས། འགྲོ་བ་དེ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག ཅེས་གང་ཐོག་མར་དོན་དུ་
གཉེར་བ་འདི་ནི་སྨོན་པའི་སེམས་སོ། །གང་ཕན་ཆད་སྡོམ་པ་གཟུང་ནས་ཚོགས་རྣམས་ལ་
ཞུགས་པ་དེ་ནི་འཇུག་པའི་སེམས་སོ་ཞེས་གསུངས་པས། སྨོན་སེམས་དང་འཇུག་སེམས་གང་
རུང་ཡང་ཡིན། སྤྱོད་པ་ཉམས་ལེན་གྱིས་བྱ་བས་དངོས་སུ་ཟིན་པ་ལ་མི་ལྟོས་པའི་རིགས་སུ་
གནས་པ་ཡང་ཡིན་པའི་གཞི་མཐུན་པར་དམིགས་པ། སྨོན་པ་སེམས་བསྐྱེད་ཀྱི་མཚན་ཉིད། དེ་
གང་རུང་ཡང་ཡིན། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པ་ལ་ལྟོས་པའི་རིགས་སུ་
གནས་པ་ཡང་ཡིན་པའི་གཞི་མཐུན་པར་དམིགས་པ། འཇུག་པ་སེམས་བསྐྱེད་ཀྱི་མཚན་
ཉིད༑ འོ་ན་སྤྱོད་པ་ཉམས་ལེན་གྱིས་བྱ་བས་དངོས་སུ་ཟིན་མ་ཟིན་གྱིས་དོན་དེ་གང་ཡིན་སྙམ་
ན༑ རེས་འགའ་སྤྱོད་པ་ཉམས་ལེན་དང་དངོས་སུ་འགྲོགས་པ་ནི་གཏོང་བའི་སེམས་པ་སྤེལ་
བཞིན་པའི་དུས་སུ་ཡང་རྣམ་མཁྱེན་ཡིད་བྱེད་ཀྱི་དྲན་འདུན་ཐུ་རེ་བ་ཡོད་པ་ལྟ་བུ་དང༌། རེས་
འགའ་སྤྱོད་པ་ཉམས་ལེན་གྱི་བྱ་བ་དང་དངོས་རྒྱུ་དངོས་འབྲས་གང་རུང་གི་ཚུལ་དུ་ཡོད་པའི་
རྣམ་མཁྱེན་ཡིད་བྱེད་ཀྱི་དྲན་འདུན་ཐུ་རེ་བ་རྣམས་སྤྲོད་པ་ཉམས་ལེན་གྱིས་བྱ་བས་དངོས་སུ་ཟིན་
པར་འཇོག་པས་སྤྱོད་པ་ཉམས་ལེན་གྱི་བྱ་བ་དང་དུས་མཉམ་དུ་གནས་པ་དང་།དེ་དང་དངོས་རྒྱུ་
དངོས་འབྲས་ཀྱི་ཚུལ་དུ་གནས་པ་ཅི་རིགས་པས་བསྡུས་པའི་ཐེག་པ་ཆེན་པོའི་སེམས་བསྐྱེད་
རྣམས་དེས་དངོས་སུ་ཟིན་པ་དང་། དེ་ལས་གཞན་པའི་ཐེག་པ་ཆེན་པོའི་སེམས་བསྐྱེད་རྣམས་
དེས་དངོས་སུ་མ་ཟིན་པར་འཇོག་གོ །ས་བདུན་པ་མན་ཆད་དུ་སྟོང་ཉིད་རྟོགས་པའི་ཤེས་རབ་

ཀྱིས་དངོས་སུ་མ་ཟིན་པའི་སེམས་བསྐྱེད་སྐབས་དུ་མར་འབྱུང་སྲིད་པ་ལྟ་བུ་སྤྱོད་པ་ཉམས་ལེན་
གྱིས་བྱ་བས་དངོས་སུ་ཟིན་པ་ལ་ལྟོས་མི་དགོས་པའི་ཚུལ་གྱིས་འབྱུང་བ་ཡང་ཡོད་པས་སྨོན་པ་
སེམས་བསྐྱེད་ས་ཐོབ་ནས་ཀྱང་ཡོད་པར་མངོན་ཏེ། རྣམ་བཤད་སྙིང་པོའི་རྒྱན་དུ། ས་ཐོབ་ནས་
ཀྱང་སྨོན་པ་སེམས་བསྐྱེད་ཡོད་པར་མངོན་ཏེ། ས་ཐོབ་ནས་སྟོང་ཉིད་མངོན་སུམ་དུ་རྟོགས་
ཀྱང༑ དེས་དངོས་སུ་མ་ཟིན་པའི་སེམས་བསྐྱེད་སྐབས་དུ་མར་འབྱུང་བའི་ཕྱིར། ཞེས་གསུངས་
པའི་ཕྱིར། རྣམ་བཤད་སྙིང་པོའི་རྒྱན་དུ་དེས་ན་སྨོན་སེམས་ནི་ཚོགས་ལམ་ནས་གཟུང་སྟེ་ས་ཐོབ་
ནས་ཀྱང་ཁས་བླངས་པ་ལ་ཉེས་པ་མེད་པར་མངོན་ཏེ། ས་ཐོབ་ནས་སྟོང་ཉིད་མངོན་སུམ་དུ་
རྟོགས་ཀྱང་། དེས་དངོས་སུ་མ་ཟིན་པའི་སེམས་བསྐྱེད་སྐབས་དུ་མར་འབྱུང་བའི་ཕྱིར་རོ་ཟེར་བ་
གདའ་བས་དཔྱད་པར་བྱའོ། ཡང་ཐེག་པ་ཆེན་པོའི་སེམས་བསྐྱེད་ལ་སྒྲས་བརྗོད་རིགས་ཀྱི་སྒོ་
ནས་ཐེག་པ་ཆེན་པོའི་ཀུན་རྫོབ་སེམས་བསྐྱེད་དང་། ཐེག་པ་ཆེན་པོའི་དོན་དམ་སེམས་བསྐྱེད་
གཉིས་ཡོད་པ་ལས། དང་པོ་ཐེག་པ་ཆེན་པོའི་སེམས་བསྐྱེད་དང་དོན་གཅིག་ཏུ་འཇོག་གི །ཕྱི་
མ་ཐེག་པ་ཆེན་པོའི་སེམས་བསྐྱེད་ནི་མ་ཡིན་ཏེ། རྒྱ་ཚབ་ཐམས་ཅད་མཁྱེན་པས་སྤྱོད་འཇུག་རྣམ་
བཤད་དུ། དོན་དམ་སེམས་བསྐྱེད་འདི་གང་དུ་ཡང་སེམས་བསྐྱེད་དུ་བཤད་པ་མེད་ཅེས་གསལ་
བར་གསུངས་སོ། དེས་ན་ཕྱི་མའི་མཚན་ཉིད ཐེག་ཆེན་འཕགས་པའི་རྒྱུད་ཀྱི་སྟོང་ཉིད་ལ་
གཉིས་སྣང་ནུབ་པའི་ཡིད་ཀྱི་རྣམ་ཤེས་ཁྱད་པར་ཅན་གང་ཞིག ཤེས་རབ་ཁྱད་པར་ཅན་གྱི་
རྟོགས་རིགས་སུ་གནས་པ་སྟེ། རྒྱན་ལས། ཆོས་ལ་མི་རྟོག་ཡེ་ཤེས་ནི། །སྐྱེ་ཕྱིར་དེ་ནི་དམ་
པར་འདོད། །ཅེས་གསུངས་ཤིང་། ཀ་མ་ལ་ཤཱི་ལས་སྒོམ་རིམ་དུ་ཡང་། དེ་ལྟར་ཀུན་རྫོབ་ཏུ་
སེམས་བསྐྱེད་ནས་དོན་དམ་པའི་བྱང་ཆུབ་ཏུ་སེམས་བསྐྱེད་པའི་ཕྱིར་དུ་འབད་པར་བྱའོ། །དོན་
དམ་པའི་བྱང་ཆུབ་ཀྱི་སེམས་ནི་འཇིག་རྟེན་ལས་འདས་པ། སྤྲོས་པ་ཐམས་ཅད་ལས་ཤིན་ཏུ་
འདས་པ། ཤིན་ཏུ་གསལ་བ། དོན་དམ་པའི་སྤྱོད་ཡུལ་ལ་དྲི་མ་མེད་པ། མི་གཡོ་བ་རླུང་མེད་

པའི་མར་མེའི་རྒྱུན་བཞིན་དུ་མི་གཡོ་བའོ། །ཞེས་གསུངས་པའི་ཕྱིར། དེ་ལྟར་བཤད་མ་ཐག་
པའི་སེམས་བསྐེད་ལ་དབྱེ་བ་ནི། ཐེག་པ་ཆེན་པོའི་སེམས་བསྐྱེད་ལ་རགས་པ་བརྡ་ལས་བྱུང་
བའི་སེམས་བསྐྱེད་དང་། ཕྲ་བ་ཆོས་ཉིད་ཀྱིས་ཐོབ་པའི་སེམས་བསྐྱེད་གཉིས་སུ་ཕྱེ་བ་དང་དོན་
འདྲ་སྟེ། འདིའི་དང་པོ་དང༌། ཐེག་ཆེན་དུ་ཀུན་རྫོབ་སེམས་བསྐྱེད་དོན་གཅིག་ཏུ་མཛད་
ནས༑ མདོ་སྡེའི་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་
གོམས་པ་ལས། །མི་བརྟན་པ་དང་བརྟན་འབྱུང་བ། །གཞན་གྱིས་བསྟན་པའི་སེམས་བསྐྱེད་
བཤད། །ཅེས་གསུངས་པས་གྲོགས་དགེ་བའི་བཤེས་གཉེན་ལ་བརྟེན་ནས་བྱང་བའི་སེམས་
བསྐྱེད༑ རྒྱུ་རིགས་སད་པ་དང་རིགས་རྒྱས་པ་ལས་བྱུང་བའི་སེམས་བསྐྱེད། ཐོས་པ་རྒྱ་ཆེན་པོ་
གོམས་པ་ལས་བྱུང་བའི་སེམས་བསྐྱེད། སྔོན་དགེ་བའི་རྩ་བ་རྒྱ་ཆེན་པོ་གོམས་པ་ལས་བྱུང་བའི་
སེམས་བསྐྱེད། ཚེ་འདིའི་དགེ་བ་གོམས་པ་ལ་བརྟེན་ནས་བྱུང་བའི་སེམས་བསྐྱེད་དང་ལྔ་
གསུངས་ལ། སྔ་མ་མི་བརྟན་ཞིང་ཕྱི་མ་བརྟན་པར་ཡང་གསུངས་སོ། །ཕྲ་བ་ཆོས་ཉིད་ཀྱིས་
སྟོབས་ཀྱིས་ཐོབ་པའི་སེམས་བསྐྱེད་ནི་དོན་དམ་པའི་སེམས་བསྐྱེད་ལ་འདོད་དོ། །ཐེག་པ་ཆེན་
པོའི་སེམས་བསྐྱེད་ལ། ས་མཚམས་ཀྱི་སྒོ་ནས་མོས་པས་སྤྱོད་པ། ལྷག་གསམ་དག་པ། རྣམ་
པར་སྨིན་པ། སྒྲིབ་པ་སྤངས་པའི་སེམས་བསྐྱེད་དང་བཞིར་ཡོད་དེ། རྒྱན་ལས། མོས་དང་
ལྷག་བསམ་དག་པ་དང༌། །ཞེས་སོགས་གསུངས་པའི་ཕྱིར། དང་པོ་ཚོགས་སྦྱོར་གྱི་གནས
སྐབས༑ གཉིས་པ་མ་དག་ས་བདུན། གསུམ་པ་དག་པ་ས་གསུམ། བཞི་པ་སངས་རྒྱས་ཀྱི་ས་
ཁོ་ན་ན་འཇོག་གོ །ཡང་ཐེག་ཆེན་སེམས་བསྐྱེད་ལ་དཔེའི་སྒོ་ནས་དབྱེ་ན། ས་ལྟ་བུའི་སེམས་
བསྐྱེད་ནས་སྤྲིན་ལྟ་བུའི་སེམས་བསྐྱེད་ཀྱི་བར་ཉི་ཤུ་རྩ་གཉིས་སུ་ཡོད་ལ། དབྱེ་བ་འདི་ལྟར་
བསྟན་པ་ལ་ཡང་དགོས་པ་ཡོད་དེ། ཐེག་པ་ཆེན་པོའི་ལམ་ཉམས་སུ་ལེན་པའི་ཚེ་སེམས་བསྐྱེད་
ཀྱི་སྐབས་ནས་བསྟན་པ་ལྟར་ཉམས་སུ་ལེན་དགོས་ཤིང་། འདིའི་ཉམས་ལེན་གྱི་ནང་དུ་ཐེག་པ་

ཆེན་པོའི་ཉམས་ལེན་མཐའ་དག་འདུ་བར་ཤེས་པའི་དགོས་པ་ཡོད་པའི་ཕྱིར། འདུན་པ་
དང༑ བསམ་པ་དང་། ལྷག་པའི་བསམ་པ་དང་མཚུངས་པར་ལྡན་པའི་སེམས་བསྐྱེད་གསུམ་
པོ་དེ་ནི་རིམ་པ་བཞིན་དུ། ཚོགས་ལམ་ཆུང་ངུ་འབྲིང་ཆེན་པོ་གསུམ་ནས་རིམ་པ་བཞིན་དུ་མ་
མཐའི་ས་མཚམས་འཇོག་གོ།འདུན་པ་དང་མཚུངས་ལྡན་གྱི་སེམས་བསྐྱེད་དེ་ལ་ས་ལྟ་བུ་ཞེས་
བརྗོད་པའི་རྒྱུ་མཚན་ཡོད་དེ། ས་དེའི་འཇིག་རྟེན་པའི་ལོ་ཏོག་རྩེ་ཤིང་སོགས་བསྐྱེད་པའི་རྟེན་
བྱེད་པ་དེ་བཞིན་དུ་འདིས་ཀྱང་ཐེག་པ་ཆེན་པོའི་ཉམས་ལེན་མཐའ་དག་གོང་འཕེལ་དུ་འགྲོ་བའི་
རྟེན་བྱེད་པའི་ཕྱིར། སྦྱོར་བ་དང་མཚུངས་པར་ལྡན་པའི་སེམས་བསྐྱེད་ནི་སྦྱོར་ལམ་གྱི་གནས་
སྐབས་དང་། སྦྱིན་སོགས་བཅུ་དང་ལྡན་པའི་སེམས་བསྐྱེད་པ་རྣམས་ནི་ས་དང་པོ་ནས་རིམ་པ་
བཞིན་ས་བཅུ་པའི་གནས་སྐབས་ནས་དང་། མངོན་པར་ཤེས་པ་ལྔ་དང་ལྡན་པ་སོགས་སེམས་
བསྐྱེད་པ་ལྔ་ནི། དག་པ་ས་གསུམ་གྱི་གནས་སྐབས་ནས་འཇོག་ཅིང༌། ཕྱི་མ་གསུམ་ནི་སངས་
རྒྱས་ཀྱི་སའི་གནས་སྐབས་ན་འཇོག་པར་གསུངས་ལ། དེ་ཡང་ས་དང་པོར་སྦྱིན་པའི་ཕ་རོལ་ཏུ་
ཕྱིན་པའི་ཉམས་ལེན་ཕུལ་དུ་བྱུང་བ་ཡིན་པས་དེས་ཟིན་པའི་སེམས་བསྐྱེད་པ་ཐོག་མར་ཐོབ་པས་
སྦྱིན་པ་དང་ལྡན་པའི་སེམས་བསྐྱེད་ས་དང་པོའི་གནས་སྐབས་ནས་འཇོག་པར་གསུངས་པ་ཡིན་
ནོ༑ ༑ཁ་ཅིག སངས་རྒྱས་ཀྱི་ས་ན་སེམས་བསྐྱེད་མེད་དེ་ཡོད་ན། དེ་ན་སྤིན་ལྟ་བུའི་སེམས་
བསྐྱེད་ཡོད་དགོས་ལ། དེ་ལྟར་ན་མདོ་སྡེ་རྒྱན་ལས། རྒྱལ་སྲས་རྣམས་ཀྱི་སེམས་བསྐྱེད་
པ༑ ༑སྤྲིན་དང་འདྲ་བར་བསྟན་པ་ཡིན། །ཞེས་གསུངས་པ་དང་འགལ་བར་འགྱུར་པའི་ཕྱིར་ཞེ་
ན༑ སྐྱོན་མེད་དེ། དེ་ནི་མདོ་ཁ་ཅིག་ལས། ས་བཅུ་པ་བ་དེ་ལ་སངས་རྒྱས་སུ་བཤད་པ་
ལྟར༑ དེའི་སེམས་བསྐྱེད་ལ་སྤྲིན་ལྟ་བུའི་སེམས་བསྐྱེད་དུ་བསྟན་པ་ཙམ་མོ། །དེས་ན་དེ་བཞིན་
སྒྲིབ་པ་སྤངས་པའོ། །ཞེས་གསུངས་པས་སངས་རྒྱས་ཀྱི་སར་སེམས་བསྐྱེད་གཅིག་ཡོད་པར་
ངེས་པར་འདོད་དགོས་སོ། །འོ་ན་སངས་རྒྱས་ཀྱིས་ན་རྟོག་པ་ཡོད་པར་ཐལ། དེ་ན་གཞན་དོན་

འདོད་པ་དང་བྱང་ཆུབ་འདོད་པ་ཡོད་པའི་ཕྱིར་ཞེ་ན། སྐྱོན་མེད་དེ། སློབ་ལམ་གྱི་གནས་སྐབས་
སུ་འདོད་པ་དེ་གཉིས་རྟོག་པར་བཞག་དགོས་ཀྱང༌། སངས་རྒྱས་ཀྱི་སར་དེ་ལྟར་བཞག་མི་
དགོས་པའི་ཕྱིར། དཔེར་ན། སློབ་ལམ་ཀྱི་གནས་སྐབས་ཀྱི་སྙིང་རྗེ་ཆེན་པོ་རྟོག་པར་འཇོག་
ཀྱང༑ སངས་རྒྱས་ཀྱི་སར་དེ་ལྟར་འཇོག་མི་དགོས་པ་བཞིན་ནོ། །དེས་ན་སངས་རྒྱས་ཀྱི་ས་ན་
རང་ཉིད་ཀྱིས་སངས་རྒྱས་ཀྱི་གོ་འཕང་ཐོབ་པར་འདོད་པའི་འདོད་པ་མེད་ཀྱང་། གཞན་དོན་དུ་
སེམས་ཅན་གཞན་གྱི་སངས་རྒྱས་ཐོབ་པར་འདོད་པའི་འདོད་པ་ཡོད་པས། སངས་རྒྱས་ཀྱི་ས་ན་
འདོད་པ་གཉིས་དང་། ཐེག་པ་ཆེན་པོའི་སེམས་བསྐྱེད་ཡོད་པར་འཇོག་དགོས་སོ། །བཞི་པ་ཕན་
ཡོན་ནི། སྤྱོད་འཇུག་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུ། །མི་གཙང་ལུས་འདི་
བླངས་ནས་རྒྱལ་བའི་སྐུ། །རིན་ཆེན་རིང་ཐང་མེད་པར་བསྒྱུར་བས་ན། །བྱང་ཆུབ་སེམས་ཞེས་
བྱ་བ་རབ་བརྟན་བཟུང༌། །ཞེས་དང༌། བྱང་ཆུབ་སེམས་བསྐྱེད་གྱུར་ན་སྐད་གཅིག་གིས།།
འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་
བརྗོད་བྱ་ཞིང་། །འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་དང༌། མདོ་
ལས༑ བྱང་ཆུབ་སེམས་ཀྱི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་
མཁའི་ཁམས་ནི་ཀུན་གང་ཡང་། །དེ་ནི་དེ་ལས་ལྷག་པར་འགྱུར། །ཞེས་གསུངས་པས་གནས་
སྐབས་ངན་འགྲོའི་སྡུག་བསྔལ་སྔར་བསགས་འདག་ཅིང་ཕྱིས་འབྱུང་བའི་འཕྲོ་གཅོད་པར་བྱེད་
པ་དང་། ལྷ་དང་བཅས་པའི་འཇིག་རྟེན་ཐམས་ཅད་ཀྱི་ཕྱག་བྱ་བའི་འོས་སུ་འགྱུར་བ་དང་། མི་
གཙང་བའི་ལུས་འདི་ལ་བརྟེན་ནས་ཀྱང་རིན་ཆེན་རིན་ཐང་མེད་པའི་ཀུན་མཁྱེན་འཐོབ་པར་
འགྱུར་བའི་ཕན་ཡོན་རྣམས་ཡོད་པ་ཡིན་ནོ། །སེམས་བསྐྱེད་པ་ནི། ཞེས་པ་རྐང་པ་གཉིས་ཀྱི
ངག་དོན་ནི། རང་གི་གྲོགས་སུ་གྱུར་པའི་གཞན་དོན་དུ་ཡང་དག་པར་རྫོགས་པའི་བྱང་ཆུབ་ལ་
དམིགས་པའི་འདུན་པ་དང་མཚུངས་པར་ལྡན་པ་ཡང་ཡིན། ཐབས་ཁྱད་པར་ཅན་གྱི་རྟོགས་

རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་པའི་ཐེག་ཆེན་གྱི་གཙོ་བོའི་ཡིད་ཀྱི་རྣམ་
རིག་ཆོས་ཅན། ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་
པའི་ཕྱིར།
༈ གཉིས་པ་སེམས་བསྐྱེད་ནས་སྒྲུབ་པ་ཉམས་སུ་ལེན་པའི་ཚུལ་ལ། སྒྲུབ་
པ་ཉམས་སུ་ལེན་པའི་གདམས་ངག་མདོར་བསྡུས་ཏེ་བསྟན་པ། ཐེག་པ་ཆེན་པོའི་ཚོགས་ལམ་
དུ་གདམས་ངག་གི་དོན་ཉམས་སུ་བླངས་པ་ལས་སྟོང་ཉིད་ལ་དམིགས་པའི་སྒོམ་བྱུང་གི་སྒྲུབ་པ་
སྐྱེ་བའི་ཚུལ། རིགས་སད་པའི་རྟེན་གྱི་གང་ཟག་གིས་དམིགས་པ་ཆོས་ཐམས་ཅད་ལ་དམིགས་
ནས་ཆེད་དུ་བྱ་བ་ཆེན་པོ་གསུམ་ཐོབ་པའི་ཕྱིར་དུ་སྒྲུབ་པ་ཉམས་སུ་ལེན་པའི་ཚུལ་དང་གསུམ་
ལས༑ དང་པོ་ནི། རིགས་སད་པའི་རྟེན་གྱི་གང་ཟག་དེས་སྤྱོད་པའི་རྟེན་ཐེག་པ་ཆེན་པོར་སེམས་
བསྐྱེད་ནས་ཐེག་པ་ཆེན་པོའི་སེམས་བསྐྱེད་དང་། དེའི་གནས་སྐབས་ཀྱི་ཡོན་ཏན་སྔར་མ་སྐྱེས་
པ་གསར་དུ་བསྐྱེད་པ་དང་སྐྱེས་ཟིན་རྣམས་མི་ཉམས་པར་གོང་ནས་གོང་དུ་འཕེལ་བའི་སྒོ་ནས་
མཐར་ཐུག་པར་བྱ་བའི་ཕྱིར་དུ་ཐེག་པ་ཆེན་པོའི་ལམ་འབྲས་བུ་དང་བཅས་པ་ཚང་བར་སྟོན་པའི་
གདམས་ངག་མ་ནོར་བར་ནོད་དགོས་ཤིང་། ཁྱད་པར་ཐེག་པ་ཆེན་པོའི་ཚོགས་ལམ་ཆེན་པོའི་ཚེ་
ཆོས་རྒྱུན་གྱི་ཏིང་ངེ་འཛིན་ལ་བརྟེན་ནས་མཆོག་གི་སྤྲུལ་པའི་སྐུ་ལས་ཐེག་པ་ཆེན་པོའི་གདམས་
ངག་དངོས་སུ་ནོད་དགོས་པས། སེམས་བསྐྱེད་ཀྱི་རྗེས་སུ་གདམས་ངག་འཆད་རིགས་སོ་ཞེས་
པ་ནི། དབྱེ་བ་ཞར་ལ་བརྗོད་ནས། ཞེས་སོགས་ཀྱིས་བསྟན། འོ་ན། དེ་ལྟ་བུའི་གདམས་ངག་
དེ་ལ་དུ་ཡོད་ཅེ་ན། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་ནས། སྒོམ་ལམ་ལ་
འདོམས་པའི་གདམས་ངག་གི་བར་བཅུར་ཡོད་དོ། །ཞེས་པ་ནི། སྒྲུབ་དང་བདེན་པ་རྣམས་དང་
ནི༑ ༑ཞེས་སོགས་ཀྱིས་བསྟན། སྐབས་འདིར་གདམས་ངག་དེ་དོན་ཚན་བཅུར་བསྡུས་ནས་སྟོན་
པའི་རྒྱུ་མཚན་ཡོད་དེ། །སྐབས་འདིའི་གདམས་དོན་བཅུ་པོ་དེས་ཐེག་པ་ཆེན་པོའི་རིགས་ཅན་གྱི་

ཉམས་སུ་བླང་བར་བྱ་བའི་ཐེག་པ་ཆེན་པོའི་ལམ་གྱི་རིམ་པ་མཐའ་དག་བསྡུས་པ་ཡིན་པའི་
ཕྱིར༑ དེ་དག་ཐམས་ཅད་གདམས་ངག་གི་སྐབས་སུ་བསྟན་ཏེ། འདི་ཙམ་ཁོ་ནས་དོན་ཐམས་
ཅད་ཕུན་སུམ་ཚོགས་པར་འགྱུར་བས་གདམས་ངག་ནི་རྣམ་པ་བཅུའོ། །ཞེས་གསུངས་པའི་
ཕྱིར༑ འདིར་བསྟན་གདམས་དོན་བཅུ་པོ་དེས། ཐེག་པ་ཆེན་པོའི་ལམ་གྱི་རིམ་པ་མཐའ་དག་
བསྡུས་པའི་ཚུལ་ནི། སྤྱོད་པའི་རྟེན་ཐེག་པ་ཆེན་པོར་སེམས་བསྐྱེད་པའི་གང་ཟག་དེས་སྒྲུབ་པ་
ཉམས་སུ་ལེན་པའི་ཚེ་རྟེན་དཀོན་མཆོག་གསུམ་ལ་བརྟེན་དགོས་པར་ཤེས་པའི་ཕྱིར་དུ་སངས་
རྒྱས་ལ་སོགས་དཀོན་མཆོག་གསུམ། །ཞེས་གསུངས། དཀོན་མཆོག་གསུམ་ལ་སྐྱབས་སུ་
སོང་ནས་ཉམས་སུ་བླང་བར་བྱ་བའི་སྒྲུབ་པ་རང་གི་ངོ་བོ་དེ་སྟོན་པ་ལ། སྒྲུབ་དང་། ཞེས་
གསུངས༑ སྒྲུབ་པ་དེ་ཉམས་སུ་ལེན་པའི་ཚེ་འཕགས་པའི་བདེན་པ་བཞི་ལ་དམིགས་དགོས་སོ་
ཞེས་ཤེས་པའི་ཕྱིར་དུ། བདེན་པ་རྣམས་དང་ནི། ཞེས་གསུངས། རྟེན་དཀོན་མཆོག་གསུམ་ལ་
བརྟེན་ནས་དམིགས་ཡུལ་བདེན་པ་བཞི་ལ་དམིགས་ནས་ཉམས་སུ་བླང་བར་བྱ་བའི་སྒྲུབ་པ་དེའི་
ཁྱད་ཆོས་སྟོན་པའི་དབང་དུ་བྱས་ནས། མ་ཞེན་ཡོངས་སུ་མི་ངལ་དང་། ཞེས་སོགས་གསུངས་
དེ་ལ་མི་མཐུན་ཕྱོགས་སེལ་བའི་ཁྱད་ཆོས་དང༌། ཡོན་ཏན་སྒྲུབ་པའི་ཁྱད་ཆོས་གཉིས། དེའི་མི་
མཐུན་ཕྱོགས་དེ་ལ་མངོན་གྱུར་དང་ས་བོན་གཉིས་ཡོད་པ་ལས། དང་པོ་ལ་སྒྲིབ་པ་ཕྱོགས་རེ་བ་
ལ་ཞེན་པ་དང་། སྒྲུབ་པ་རྒྱ་ཆེན་པོ་ཉམས་སུ་ལེན་པ་ལ་སེམས་ངལ་བ་དང་། ཐེག་པ་ཆེན་པོའི་
ལམ་རྒྱ་ཆེན་པོ་ཉམས་སུ་ལེན་པ་ལ་སེམས་ཞུམ་པའི་ལེ་ལོ་གསུམ་ཡོད་པ་ལས། དེ་དག་སེལ་
བའི་དབང་དུ་བྱས་ནས། མ་ཞེན་ཡོངས་སུ་མི་ངལ་དང་། །ལམ་ནི་ཡོངས་སུ་འཛིན་པ་
དང༑ ༑ཞེས་གསུངས། ས་བོན་ལ་ཀུན་བརྟགས་དང༌། ལྷན་སྐྱེས་ཀྱི་ས་བོན་གཉིས་ཡོད་
ལ༑ དེ་གཉིས་སེལ་བའི་དབང་དུ་བྱས་ནས། མཐོང་ལམ་དང༌། སྒོམ་ཞེས་བྱ་ལ། ཞེས་
གསུངས༑ ཡོན་ཏན་སྒྲུབ་པའི་ཁྱད་ཆོས་ལ་གཞན་གྱི་བསྐུལ་བ་ལ་མི་ལྟོས་པར་སྒྲུབ་པ་ལ་རང་

དབང་དུ་འཇུག་པར་བྱེད་པའི་ཐབས་དང་། སྒྲུབ་པ་མྱུར་དུ་རྫོགས་པར་བྱེད་པའི་ཐབས་གཉིས་
སུ་ཡོད་པ་ལས། དེ་གཉིས་སྟོན་པའི་དབང་དུ་བྱས་ནས། སྤྱན་ལྔ་དང་ནི་མངོན་ཤེས་ཀྱི། ཡོན་
ཏན་དྲུག་དང༌། ཞེས་གསུངས་སོ།།
༈ འདིར་གདམས་ངག་གི་མཐའ་དཔྱད་པ་ལ། གདམས་ངག་ཉན་པ་དང་
ནོད་པ་པོའི་གང་ཟག ངོ་བོ་ས་མཚམས་དང་གསུམ་ལས། དང་པོ་ནི། སྤྱིར་གདམས་ངག་ཉན་
པར་བྱེད་དགོས་པའི་དབང་དུ་བྱས་ནས། ལམ་དུ་མ་ཞུགས་པ་ནས་ས་བཅུ་པའི་བར་དུ་ཡོད་
ལ༑ འདིར་བསྟན་པའི་གཙོ་བོ་ནི་ཐེག་པ་ཆེན་པོའི་ཚོགས་ལམ་ལ་གནས་པའི་སེམས་
དངའོ༑ ༑ཐེག་པ་ཆེན་པོའི་ཚོགས་ལམ་ཆེན་པོ་ལ་གནས་པའི་སེམས་དཔའ་ཞིག་དམིགས་ཀྱིས་
བཀར་ནས་གདམས་ངག་ནོད་པ་པོར་སྟོན་པ་ཅི་ཡིན་ཞེ་ན། དེ་ནི་ཐེག་ཆེན་ཚོགས་ལམ་ཆེན་པོ་
ཐོབ་ནས་ཆོས་རྒྱུན་གྱི་ཏིང་ངེ་འཛིན་ཐོབ་པས་ཁྱབ་སྟེ། མཆོག་གི་སྤྲུལ་པའི་སྐུ་ལས་གདམས་
ངག་དངོས་སུ་ཉན་ནུས་པའི་དབང་དུ་བྱས་སོ། །འོ་ན། གདམས་ངག་སྟོན་པ་པོའི་དགེ་བའི་
བཤེས་གཉེན་དེ་ཇི་ལྟ་བུ་སྙམ་ན། སྤྱིར་ཐེག་པ་ཆེན་པོའི་གདམས་ངག་ཙམ་སྟོན་པའི་དགེ་བའི་
བཤེས་གཉེན་ནི་ལམ་དུ་མ་ཞུགས་པ་ནས་སངས་རྒྱས་ཀྱི་སའི་བར་དུ་ཡང་ཡོད་ལ། སྐབས་
འདིར་བསྟན་པའི་གཙོ་བོ་ནི་མཆོག་གི་སྤྲུལ་པའི་སྐུ་ལྟ་བུའོ།།
གཉིས་པ་ངོ་བོ་ནི། འགྲེལ་ཆེན་གཉིས་དང༌། འདིར་ཡང་འདོམས་པ་ནི་
གདམས་ངག་སྟེ། ཞེས་གསུངས་ཤིང་། ཇོ་བོས་བསྡུས་དོན་སྒྲོན་མེར། གདམས་ངག་རྣམ་པ་
བཅུ་ཡིན་ཏེ། །ངོ་བོ་ངག་གི་འཁོར་ལོ་ཡིན། །ཞེས་གསུངས་པས། ཐེག་ཆེན་སེམས་བསྐྱེད་ཀྱི་
ཆེད་དུ་གཉེར་བྱ་ཐོབ་པའི་ཐབས་མ་ནོར་བ་འདོམས་པར་བྱེད་པའི་ཐེག་ཆེན་གྱི་གསུང་རབ་ཏུ་
དམིགས་པ། ཐེག་པ་ཆེན་པོའི་གདམས་ངག་གི་མཚན་ཉིད་དུ་འཇོག་ཅིང༌། དེ་ལ་དབྱེ་
ན༑ གདམས་ཟིན་པའི་ཐེག་པ་ཆེན་པོའི་གདམས་ངག་དང༌། རྗེས་སུ་བསྟན་པའི་དེ་

གཉིས༑ དང་པོའི་ངོ་བོ་ནི། ཐོབ་ཟིན་པའི་ཡོན་ཏན་རྣམས་མི་ཉམས་པའི་ཕྱིར་དུ་འདོམས་པའི་
ཐེག་པ་ཆེན་པོའི་གདམས་ངག་ཏུ་དམིགས་པའོ། །གཉིས་པའི་ངོ་བོ་ནི། སྔར་མ་ཐོབ་པའི་ཡོན་
ཏན་རྣམས་གསར་དུ་ཐོབ་པའི་ཕྱིར་དུ་འདོམས་པའི་རབ་ཏུ་ཕྱེ་བའི་ཐེག་པ་ཆེན་པོའི་གདམས་ངག་
ཏུ་དམིགས་པ་སྟེ། ཉི་སྣང་ལས། ཐོབ་ཟིན་པའི་ཡོན་ཏན་ཡོངས་སུ་སྦྱོང་བའི་དོན་གྱིས་མི་
ཉམས་པ་བྱེད་པ་ནི་གདམས་པ་ཡིན་ལ། དེའི་འོག་ཏུ་མ་ཐོབ་པའི་ཡོན་ཏན་ཐོབ་པ་བསྐྱེད་པའི་
ཕྱིར་ན་རྗེས་སུ་བསྟན་པ་ཡིན་ནོ། ཞེས་དང་། འདིར་ཡང་ཡོན་ཏན་ཐོབ་པ་ཡོངས་སུ་བསྲུང་བའི་
དོན་གྱིས། ཞེས་སོགས་གསུངས་པའི་ཕྱིར། མདོ་སྡེ་རྒྱན་ལས། ལམ་རྒྱུད་ལ་སྐྱེ་བའི་ཕྱིར་དུ་
འདོམས་པ་རྣམས་འདོམས་པའི་གདམས་ངག་དང་། བསླབ་པ་གསུམ་གྱི་ཉམས་ལེན་སྟོན་པའི་
གདམས་ངག་རྣམས་རྗེས་སུ་བསྟན་པའི་གདམས་ངག་ཏུ་ཡང་བཤད།
འོ་ན་ཐེག་པ་ཆེན་པོའི་གདམས་ངག་ཉན་པའི་གདུལ་བྱ་ཁྱད་པར་ཅན་གཅིག་
ལ་ཆོས་རྒྱུན་གྱི་ཏིང་ངེ་འཛིན་ཐོབ་པ་གཅིག་བཤད་ན། ཆོས་རྒྱུན་གྱི་ཏིང་ངེ་འཛིན་ཇི་ལྟ་བུ་ཞེ་
ན༑ འདི་ལ་རྒྱུ། ངོ་བོ། སྒྲ་བཤད། ས་མཚམས་སོ། །དང་པོ་ནི། མདོ་སྡེ་རྒྱན་ལས། བསམ་
བསྟན་ལས་འཐོབ་མངོན་པར་ཤེས། །མངོན་པར་སྒྲུབ་པའི་སྒོ་ནས་ནི་། །སངས་རྒྱས་དཔག་ཏུ་
མེད་པ་ལ། །མཆོད་པའི་ཕྱིར་དང་ཉན་པའི་ཕྱིར། །འཇིག་རྟེན་ཁམས་འདི་རྣམས་སུ་འགྲོ། །དེ་
ཚེ་ཆོས་ཀྱི་རྒྱུན་ལས་ནི། །སངས་རྒྱས་རྣམས་ལས་ཞི་གནས་དང་། །ཡེ་ཤེས་ཡངས་པ་འཐོབ་
བྱའི་ཕྱིར། གདམས་ངག་རྒྱ་ཆེན་ནོད་པར་འགྱུར། །ཞེས་གསུངས་པས། རང་རྒྱུ་བསམ་
གཏན་དང་མངོན་པར་ཤེས་པ་ལ་བརྟེན་ནས་ཐོབ་ལ། སངས་རྒྱས་དང་བྱང་སེམས་དཔག་ཏུ་
མེད་པ་ལ་མཆོད་པ་བྱ་བ་དང་། གདམས་ངག་ཉན་པར་བྱ་བའི་ཕྱིར་དུ་འཇིག་རྟེན་གྱི་ཁམས་
མཐའ་ཡས་པར་འགྲོ་ནུས་པ་དང་། ཞི་ལྷག་ཟུང་འབྲེལ་གྱི་ལམ་ཁྱད་པར་ཅན་ཐོབ་པའི་ཕྱིར་དུ་
གདམས་ངག་རྒྱ་ཆེན་ཉན་པར་འགྱུར་བ་རྣམས་ཡིན་ནོ། །གཉིས་པ་ནི། རང་རྒྱུ་བསམ་གཏན་

གྱི་སེམས་ལ་བརྟེན་ཅིང་སངས་རྒྱས་ལས་ཆོས་དངོས་སུ་ཉན་ནས་གསུང་རབ་ཀྱི་ཚིག་དོན་
བསྐལ་པའི་པར་དུ་མི་བརྗེད་པར་འཛིན་ནུས་པའི་དྲན་པ་ཏིང་ངེ་འཛིན་ཤེས་རབ་སོགས་ཅི་རིགས་
པས་བསྡུས་པའོ། །གསུམ་པ་ནི། ཅིའི་ཕྱིར། དེ་སྐད་ཅེས་བྱ་ཞེ་ན། ཆོས་རྣམས་ཀྱི་ཚིག་དོན་
རྒྱུན་མི་ཆད་པར་འཛིན་ནུས་པས་ན་ཆོས་རྒྱུན་གྱི་ཏིང་ངེ་འཛིན་ཞེས་བྱའོ། །བཞི་པ་ལ། ཁ་
ཅིག འགྲེལ་ཆེན་ལས། ས་དང་པོ་ལ་འཇུག་པའི་ལམ་ཆོས་ཀྱི་མཆོག་ཉིད་ནས་ཆོས་ཀྱི་རྒྱུན་
ཅེས་བྱ་བའི་ཏིང་ངེ་འཛིན་ཐོབ་བོ། །ཞེས་གསུངས་པས། སྦྱོར་ལམ་ཆོས་མཆོག་ཆེན་པོ་ནས་
ཐོབ་ཀྱི། དེ་མན་ཆད་དུ་མ་ཐོབ་ཟེར་བ་ནི། མི་འཐད་དེ། ལུང་དེ་ནི། ཆོས་རྒྱུན་གྱི་ཏིང་ངེ་འཛིན་
ཁྱད་པར་བ་ཞིག་ལ་དགོངས་པ་ཡིན་གྱི །དེའི་ས་མཚམས་ངེས་བཟུང་དུ་བསྟན་པ་མ་ཡིན་
ཏེ༑ འགྲེལ་ཆེན་ལས། ཚོགས་ཀྱི་ལམ་ཉིད་ནས་སེམས་ལས་སུ་རུང་བར་གྱུར་ནས་ཆོས་
རྣམས་ཀྱི་ཚིག་དོན་རྒྱུན་མི་ཆད་པར་འཛིན་ནུས་པའི་ཆོས་ཀྱི་རྒྱུན་ཅེས་བྱ་བའི་ཏིང་ངེ་འཛིན་ཐོབ་
བོ༑ ༑ཞེས་གསུངས་པས། ཚོགས་ལམ་ཆེན་པོ་ནས་ཆོས་རྒྱུན་གྱི་ཏིང་ངེ་འཛིན་ཐོབ་པ་ཡིན།
༈ དབྱེ་བ་ཞར་ལ་བརྗོད་ནས། ཞེས་སོགས་ཀྱི་ངག་དོན་ནི། སེམས་བསྐྱེད་
ཀྱི་རྗེས་སུ་གདམས་ངག་འཆད་རིགས་ཏེ། ཐེག་ཆེན་སེམས་བསྐྱེད་ཀྱི་ཆེད་དུ་གཉེར་བྱ་ཐོབ་པ་
ལ་གདམས་ངག་ནོད་ནས་དེའི་དོན་ཉམས་སུ་ལེན་དགོས་པའི་ཕྱིར། སྒྲུབ་དང་། ཞེས་སོགས་
ལ༑ ཐེག་པ་ཆེན་པོའི་གདམས་ངག་ལ་དུ་མར་ཡོད་དེ། སྒྲུབ་པ་རང་གི་ངོ་བོ་ལ་འདོམས་པ་
ནས༑ སྒོམ་ལམ་ལ་འདོམས་པའི་བར་བཅུར་ཡོད་པའི་ཕྱིར། འདིར་བསྟན་གདམས་ངག་ལ་
བཅུ་པོ་དེར་གྲངས་ངེས་པ་ཡིན་ཏེ། བཅུ་པོ་འདིའི་ཉམས་ལེན་གྱི་ནང་དུ་ཐེག་པ་ཆེན་པོའི་ཉམས་
ལེན་མཐའ་དག་འདུ་བས་བཅུ་པོ་འདི་ལ་བརྟེན་ནས་རྣམ་མཁྱེན་དོན་གཉེར་གྱི་སྐྱེས་བུའི་འདོད་
དོན་རྫོགས་པར་འགྱུར་བའི་ཕྱིར། ཞེས་པ་ནི། འདི་ཙམ་ཁོ་ནས་དོན་ཐམས་ཅད་ཕུན་གསུམ་
ཚོགས་པར་འགྱུར་བས། ཞེས་སོགས་ཀྱིས་བསྟན། འོ་ན། སྒྲུབ་པ་རང་གི་ངོ་བོ་ལ་འདོམས་

པའི་གདམས་ངག་དེ་གང་ཞེ་ན། བྱང་ཆེན་ཡོད་བཞིན་དུ་བྱང་ཆེན་ཡང་དག་པར་རྗེས་སུ་མི་
མཐོང་༑ ཞེས་སོགས་ཀྱི་ཡུམ་བར་མའི་མདོ་ཚིག་ཆོས་ཅན། སྒྲབ་པ་རང་གི་ངོ་བོ་ལ་འདོམས་
པའི་གདམས་ངག་ཡིན་ཏེ། ཐེག་ཆེན་སེམས་བསྐྱེད་དང་། དེའི་སྐབས་ནས་བསྟན་པའི་ཆོས་
རྣམས་ཡུལ་བདེན་གཉིས་ཀྱི་རིམ་པ་ལས་མི་འདའ་བར་ཐབས་ཤེས་ཟུང་འབྲེལ་དུ་ཉམས་སུ་
ལོངས་ཤིག་ཅེས་འདོམས་པའི་ཡུམ་བར་མའི་མདོ་ཚིག་ཡིན་པའི་ཕྱིར། ཞེས་པ་ནི། བྱང་ཆུབ་
ཀྱི་སེམས་ཀྱི་རབ་ཏུ་དབྱེ་བ། ཞེས་པས་བསྟན་ཅིང༌། ཉན་ཐོས་ལ་སོགས་པ་དང་མཐུན་མོང་མ་
ཡིན་པའི་ཞེས་སོགས་ཀྱི་ངག་དོན་ནི། ཤཱ་རིའི་བུ་གལ་ཏེ་འཛམ་བུ་གླིང་འདི་དགེ་སློང་ཤཱ་རིའི་བུ་
དང་༑ མཽངྒལ་གྱི་བུ་ལྟ་བུ་ཤ་སྟག་གིས་ཡོངས་སུ་གང་བ་འདི་ལྟ་སྟེ། འདམ་བུའི་ཚལ་ལམ་
ཞེས་སོགས་ཀྱིས་ཡུམ་བར་མའི་མདོ་ཚིག་ཆོས་ཅན། སྒྲུབ་པ་རང་གི་ངོ་བོ་མཐུན་མོང་མ་ཡིན་
པའི་ཡོན་ཏན་ལ་འདོམས་པ་ཡིན་ཏེ། རང་ཉིད་འབའ་ཞིག་གི་ཕྱིར་དུ་ཞི་བདེ་ཙམ་དོན་དུ་གཉེར་
བ་མ་ཡིན་པར་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པ་ལ་འགོད་པར་
བྱའོ༑ ༑ཞེས་འདོམས་པའི་ཡུམ་བར་མའི་མདོ་ཚིག་ཡིན་པའི་ཕྱིར། འདི་དག་གི་སྐབས་སུ་
མཐའ་དཔྱད་པ་ལ། གཞུང་གི་ཚིག་དོན་ལས་འཕྲོས་པའི་དཀའ་གནས་བཤད་པ་དང༌། ཞར་ལ་
བདེན་པ་གཉིས་ཀྱི་རྣམ་གཞག་བསྟན་པ་གཉིས། དང་པོ་ལ། དངོས་དང་། སྒྲུབ་པའི་མཐུན་
མོང་མ་ཡིན་པའི་ཡོན་ཏན་བྱེ་བྲག་ཏུ་བཤད་པ་གཉིས། དང་པོ་ནི། སྒྲུབ་པ་རང་གི་ངོ་བོ་ལ་
འདོམས་པའི་ཚུལ་དེ་ལ་ཡང་གཉིས་སུ་ཡོད་དེ། བདེན་གཉིས་ཀྱི་རིམས་པ་ལས་མི་འདའ་བར་
སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་དགོས་སོ་ཞེས་འདོམས་པ་དང་། བསམ་པ་རྒྱ་ཆེན་པོ་
སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པ་ལ་འགོད་པའི་ཆེད་དུ་ཡུམ་ལ་
བསླབ་དགོས་སོ། །ཞེས་འདོམས་པའི་ཚུལ་གཉིས་ཡོད་པའི་ཕྱིར། འདི་དག་ནི། ཉི་སྣང་
ལས༑ སེམས་ཅན་ཐམས་ཅད་ཡོངས་སུ་མྱ་ངན་ལས་འདའ་བ་དང་། ཕ་རོལ་ཏུ་ཕྱིན་པ་དྲུག་

ཡོངས་སུ་རྫོགས་པར་བྱ་བ་དང་། ཆོས་ཀྱི་སྐུ་ཐོབ་པའི་མཚན་ཉིད་ཆེད་དུ་བྱ་བ་དང་། སྦྱོར་བ་
དང་༑ རྟོགས་པ་རྣམས་ཡང་དག་པར་ཐོབ་པས། ཞེས་གསུངས་པ་ལྟར་འཆད་ལ། དེའི་ཚུལ་
ནི༑ ཡུམ་གྱི་མདོ་ལས། ཤཱ་རིའི་བུས་བཅོམ་ལྡན་འདས་ལ་གསོལ་བ། བྱང་ཆེན་ཤེར་ཕྱིན་ལ་
སྤྱོད་པའི་ཚེ་ཇི་ལྟར་སྤྱད་པར་བྱ། ཞེས་ཞུས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་
པ༑ ཤཱ་རིའི་བུ་བྱང་ཆེན་ཤེར་ཕྱིན་ལ་སྤྱོད་པའི་ཚེ་བྱང་ཆེན་ཡོད་བཞིན་དུ་བྱང་ཆེན་ཡང་དག་པར་
རྗེས་སུ་མི་མཐོང༌། བྱང་ཆེན་གྱི་མིང་ཡང་དག་པར་རྗེས་སུ་མི་མཐོང་། ཞེས་གསུངས་པ་
དང་༑ ཤཱ་རིའི་བུ་འཛམ་བུའི་གླིང་འདི་དགེ་སློང་ཤཱ་རིའི་བུ་དང༌། མཽངྒལ་གྱི་བུ་ལྟ་བུ་ཤ་སྟག་
གིས་ཡོངས་སུ་གང་བ་འདི་ལྟ་སྟེ། འདམ་བུའི་ཚལ་ལམ། འོད་མའི་ཚལ་ལམ། བུ་རམ་ཤིང་
གི་ཚལ་ལམ། སྨིག་མའི་ཚལ་ལམ། འབྲས་ཀྱི་ཞིང་ངམ། ཏིལ་གྱི་ཞིང་ལྟར་ཡོངས་སུ་གང་
བར་གྱུར་ཀྱང་དེ་དག་གི་ཤེས་རབ་གང་ཡིན་པ་དེས་བྱང་ཆེན་ཡུམ་ལ་སྤྱོད་པའི་ཉིན་གཅིག་སྒོམ་
པའི་བརྒྱའི་ཆར་ཡང་ཉེ་བར་མི་འགྲོའོ། །སྟོང་གི་ཆ་དང༌། བརྒྱ་སྟོང་གི་ཆ་དང་། བྱེ་བ་བརྒྱ་
སྟོང་གི་ཆ་དང༌། གྲངས་དང༌། བགྲང་བར་དཔེར་ཡང་རྒྱུར་ཡང་ཉེ་བར་མི་འགྲོ །ཤཱ་རིའི་བུ་དེ་
ལྟར་ཡུམ་ལ་སྤྲོད་པའི་བྱང་ཆེན་གྱིས་ཤེར་ཕྱིན་ཉིན་གཅིག་སྒོམ་པ་གང་ཡིན་པ་དེས་ནི། ཉན་
ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་པར་བཤད་དོ། །ཞེས་སོགས་གསུངས་
ལ༑ དེ་ཡང་བྱང་ཆེན་ཡོད་བཞིན་དུ། ཞེས་པས། ཀུན་རྫོབ་བདེན་པ་ལས་མི་འདའ་བའི་ཚུལ་
དང་༑ བྱང་ཆེན་ཡང་དག་པར་རྗེས་སུ་མི་མཐོང་། ཞེས་པས། དོན་དམ་བདེན་པ་ལས་མི་
འདའ་བའི་ཚུལ་བསྟན་པ་ཡིན་ནོ། །དེས་ན་འདིར། བྱང་སེམས་ཀྱི་སྒྲུབ་པ་མཐུན་མོང་མ་ཡིན་
པའི་སྒྲུབ་བྱེད་དང་། མདོ་འདིས་འཕངས་པའི་དོན་ངོས་བཟུང་བ་དང་། སྐབས་འདིའི་བྱང་ཆེན་
གང་ལ་འདོད་དཔྱད་པ་དང་། ཞར་ལ་དགོངས་པ་ཅན་གྱི་མྱང་འདས་བཤད་པ་དང་། ཚལ་དྲུག་
གི་མཚོན་དོན་ངོས་བཟུང་བ་དང་ལྔ༌། དང་པོ་ནི། འོ་ན། བྱང་སེམས་ཀྱི་སྒྲུབ་པ་དེ། ཉན་རང་

གི་སྒྲབ་པ་ལས་མཐུན་མོང་མ་ཡིན་པའི་སྒྲུབ་བྱེད་དེ་གང་ཡིན་ཞེ་ན། ཐེག་ཆེན་གྱི་སྒྲུབ་པ་ཆོས་
ཅན༑ ཁྱོད་ཐེག་དམན་གྱི་སྒྲུབ་པ་ལས་མཐུན་མོང་མ་ཡིན་པའི་ཁྱད་པར་དང་ལྡན་ཏེ། སྙིང་རྗེ་
ཆེན་པོའི་གྲོགས་ཀྱིས་ཟིན་པའི་སྒྲུབ་པ་ཡིན་པའི་ཕྱིར། ཁྱབ་པ་ཡོད་དེ། རྟོགས་པའི་ཆོས་དྲུག་
གང་རུང་ལ་གནས་པའི་ཉན་རང་རྣམས་ལ་སྙིང་རྗེ་ཆེན་པོས་ཟིན་པའི་ཡེ་ཤེས་དེ་མེད་པའི་
ཕྱིར༑ གཉིས་པ་ནི། དེ་ལྟར་བཤད་པའི་ཡུམ་གྱི་མདོ་དེས་ཉན་རང་འཕགས་པ་ལ་སྟོང་ཉིད་
རྟོགས་པ་གཅིག་ཡོད་པར་བཤད་པ་ཡིན་ཏེ། མདོ་འདིས་ཐེག་ཆེན་གྱི་སྒྲུབ་པ་ཐེག་དམན་གྱི་སྒྲུབ་
པ་ལས་ཁྱད་པར་དུ་འཕགས་པའི་སྒྲུབ་བྱེད་དུ་བསམ་པ་ཁྱད་པར་ཅན་གྱིས་ཟིན་པ་ཉིད་བཤད་
ཀྱི༑ སྟོང་ཉིད་རྟོགས་པའི་ཤེས་རབ་མེད་པར་མ་བཤད་པའི་ཕྱིར། དེ་བཞིན་དུ་འཕགས་གྲོལ་
གྱིས་ཀྱང་སྐབས་འདིར་འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱི་རབ་ཏུ་ཕྱེ་བའི་
སླད་དུའོ། །ཞེས་པའི་མདོ་དྲངས་ནས་ཉན་རང་འཕགས་པ་ལ་སྟོང་ཉིད་རྟོགས་པའི་ཡེ་ཤེས་
མེད་པའི་ལན་མ་མཛད་པར། ཐབས་ཁྱད་པར་ཅན་སྙིང་རྗེ་ཆེན་པོ་མེད་པའི་ལན་མཛད་
པས༑ བོད་ཁ་ཅིག འཕགས་སེང་གི་ལུགས་ལ་ཆོས་ཀྱི་བདག་མེད་རྟོགས་པ་མེད་པར་འདོད་
པ་ཡང་ཁེགས་པ་ཡིན་ནོ། །སྐབས་འདིར་སྒྲུབ་པ་རང་གི་ངོ་བོ་ལ་འདོམས་ཚུལ་འདི་
ཡང་༑ བྱང་སེམས་ཀྱི་སྒྲུབ་པ་ཉམས་སུ་ལེན་ཚུལ་ཐམས་ཅད་ལ་སྦྱར་དུ་རུང་བས་ཐོག་མའི་
གསལ་བྱེད་ལྟ་བུར་གོ་དགོས་སོ།།
གསུམ་པ་ནི། སྐབས་འདིར་ཤེར་ཕྱིན་ཉིན་གཅིག་བསྒོམས་པས་བསོད་
ནམས་ཆེ་བར་བཤད་པའི་བྱང་སེམས་དེ་གང་ལ་འདོད་ཅེ་ན། མ་དག་ས་བདུན་ལ་གནས་པའི་
བྱང་སེམས་ཙམ་དེར་མི་བཞག་སྟེ། དེ་ཉན་རང་ལས་བསོད་ནམས་ཁྱད་ཞུགས་པར་གོ་སླ་བའི་
ཕྱིར་ཏེ། བྱང་སེམས་མཐོང་ལམ་པའི་ཉམས་ལེན་གྱི་ནང་དུ་རྒྱུན་ཞུགས་ནས་རང་སངས་རྒྱས་
ཀྱི་བར་གྱི་ཉམས་ལེན་རྣམས་ཚང་བར་གསུངས་པའི་ཕྱིར། ས་བརྒྱད་པ་ལ་གནས་པའི་བྱུང་

སེམས་ཀྱང་དེ་མ་ཡིན་ཏེ། །ས་བརྒྱད་པ་ཐོབ་པའི་ཚེ་རྣམ་པར་མི་རྟོག་པའི་ཡེ་ཤེས་ལ་དབང་
བསྒྱར་ཐོབ་པའི་སྟོབས་ཀྱིས་སངས་རྒྱས་ཀྱིས་དགོངས་པ་ཅན་གྱི་མྱང་འདས་མངོན་དུ་བྱེད་པ
འགོག་དགོས་པར་གསུངས་པས་ཤེས་རབ་ཉན་རང་ལས་ཁྱད་ཞུགས་པར་རྟོགས་སླ་བའི་
ཕྱིར༑ སྐྱེ་བ་གཅིག་གི་ཐོགས་པ་ས་བཅུ་པ་ལ་གནས་པའི་བྱང་སེམས་ཀྱང་སྐབས་འདིར་དོགས་
པ་ཞུགས་པའི་བྱང་སེམས་མ་ཡིན་ཏེ། ས་བཅུ་པ་ལ་གནས་པའི་བྱང་སེམས་དེས་ལས་ལ་
དབང་ཐོབ་པའི་སྟོབས་ཀྱིས་རྗེས་ཐོབ་ཏུ་གཞན་དོན་བྱེད་ཚུལ་སངས་རྒྱས་དང་མཚུངས་པས་
བྱང་སེམས་དེ་ལ་དེ་བཞིན་གཤེགས་པ་ཞེས་གསུངས་པའི་ཕྱིར། དེ་ཡང༌། ཉི་སྣང་ལས་ཅིའི་
ཕྱིར༑ དང་པོ་སེམས་བསྐྱེད་པའམ། སྤྱོད་པ་ལ་ཞུགས་པའམ། ཕྱིར་མི་ལྡོག་པའམ། སྐྱེ་བ་
གཅིག་གི་ཐོགས་པ་ཡིན། རེ་ཞིག་བཞི་པ་ནི་མིན་ཏེ། ས་བཅུ་པ་ལ་ནི་དེ་བཞིན་གཤེགས་པ་ཉིད་
ཡིན་ནོ་ཞེས་གསུངས་པའི་ཕྱིར། ཞེས་དང་། གསུམ་པའང་མ་ཡིན་ཏེ། ས་བརྒྱད་པ་ལ་ནི་དེའི་
དགོངས་པ་ཅན་གྱི་མྱ་ངན་ལས་འདས་པ་བཀག་པས་ཉན་ཐོས་ཐམས་ཅད་ལས་ཤེས་པ་ཁྱད་པར་
དུ་འཕགས་པའི་ཕྱིར། ཞེས་དང་། གཉིས་པའང་མ་ཡིན་ཏེ། དེ་ཡང་དེ་རྣམས་ལས་རྟོགས་པ་
ཁྱད་པར་དུ་འཕགས་པའི་ཕྱིར། དེ་ལྟར་ཡང་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་གྱི་
ཤེས་པ་དང༌། སྤོང་པ་གང་ཡིན་པ་དེ་ནི་བྱང་ཆུབ་སེམས་དཔའི་བཟོད་པ་ཡིན་ནོ། །ཞེས་འཆད་
པར་འགྱུར་རོ། །ཞེས་སོགས་ཀྱི་དོན། དེས་ན་སྐབས་འདིའི་བྱང་སེམས་ནི། བྱང་སེམས་ཀྱི་
ཚོགས་ལམ་ཐོབ་མ་ཐག་པའི་སེམས་དང་པོ་བསྐྱེད་པའི་བྱང་སེམས་དེ་ཉིད་ཡིན་ཏེ། དེས་སྙིང་
རྗེ་ཆེན་པོ་དང་ལྡན་པའི་སྒོ་ནས་ཤེར་ཕྱིན་ཉིན་གཅིག་བསྒོམས་པ་ཡང་ཚལ་དྲུག་ལྟ་བུའི་རྟོགས་
པའི་ཆོས་དྲུག་ལ་གནས་པའི་ཉན་རང་གིས་ཤེས་རབ་བསྒོམས་པ་ལས་ཁྱད་པར་དུ་འཕགས་
པའི་ཕྱིར་ཏེ། ཉི་སྣང་ལས། དེ་བས་ན་ཡོངས་སུ་མི་ཉམས་པའི་ཆོས་ཅན་བརྡ་ལས་བྱུང་བའི་
སེམས་ཀྱིས་དང་པོ་སེམས་བསྐྱེད་པའི་བྱང་ཆུབ་སེམས་དཔའ་སྐབས་དང་པོར་སེམས་བསྐྱེད་

པར་གསུངས་པ་གང་ཡིན་པ་དེ་ཉིད་འདིའི་མངོན་པར་བཞེད་པར་མངོན་ནོ། །ཞེས་གསུངས་
པའི་ཕྱིར།
བཞི་པ་ནི། སྐབས་འདིའི་ཉི་སྣང་ལས་དགོངས་པ་ཅན་གྱི་མྱ་ངན་ལས་འདས་
པ༑ ཞེས་གསུངས་པའི་དགོངས་པ་ཅན་གྱི་མྱང་འདས་དེ་གང་ཡིན་ཞེ་ན། དེ་ཡང་ས་བརྒྱད་པ་
འདིར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་པའི་མཉམ་གཞག་དེ་ཉིད་སྐབས་འདིར་བསྟན་
པའི་དགོངས་པ་ཅན་གྱི་མྱང་འདས་ཡིན་ལ། སངས་རྒྱས་རྣམས་ཀྱིས་མ་བསྐལ་ན་ཡེ་ཤེས་དེ་
ཉིད་ལ་མཐའ་མེད་དུ་འཇུག་པར་འགྱུར་ཞིང་། དེ་ལྟར་ན་གཞན་དོན་རྒྱུན་ཆད་པའི་ཉེས་པར་
འགྱུར་དུ་དོགས་ནས་སངས་རྒྱས་རྣམས་ཀྱིས་མཉམ་གཞག་དེ་ཉིད་ལས་འདས་ནས་རྗེས་ཐོབ་ཏུ་
བསོད་ནམས་ཀྱི་ཚོགས་གསོག་པ་ལ་སྦྱོར་བར་མཛད་པ་ཡིན་ནོ། །དེས་ན་དེ་ལྟ་བུའི་མཉམ་
གཞག་དེ་ལ་དགོངས་པ་ཅན་གྱི་མྱང་འདས་ཞེས་བཞེད་ཀྱང་། དེ་མྱང་འདས་དངོས་མ་ཡིན་
ཏེ༑ དེ་མྱང་འདས་སུ་གསུངས་པའི་མདོ་དྲང་དོན་དགོངས་པ་ཅན་གྱི་མདོ་ཡིན་པའི་
ཕྱིར༑ དཔེར་ན། ཤཱ་རིའི་བུ་འདི་བྱང་ཆུབ་སེམས་དཔའ་ཡིན་ཀྱང༌། དེ་ཉན་ཐོས་སུ་དེ་བཞིན་
གཤེགས་པས་ལན་མང་དུ་གསུངས་པ་རྣམས་དམིགས་བསལ་བའི་རྒྱ་མཚན་གྱིས་དེ་ཉན་ཐོས་
སུ་གསུངས་པ་རྣམས་དྲང་དོན་དགོངས་པ་ཅན་དུ་འགྲེལ་བ་ལྟ་བུའོ། །དེས་ན་སྤྱིར་མྱང་འདས་
ཀྱི་མིང་གིས་བསྟན་པ་ལ་དུ་མ་ཡོད་དེ། སྦྱོར་ལམ་རྩེ་མོ་ཐོབ་པ་ནས་དགེ་རྩ་མི་གཅོད་པའི་མྱང་
འདས་དང༌། བཟོད་པ་ཐོབ་ནས་ངན་སོང་དུ་མི་སྐྱེ་བའི་མྱང་འདས་དང་། བསམ་གཏན་དང་པོ་
ཐོབ་ནས་འདོད་པ་ལས་འདས་པའི་མྱང་འདས་དང༌། རྒྱུན་ཞུགས་ཐོབ་ནས་འདོད་པར་རིགས་
མཐུན་གྱི་སྐྱེ་བ་བརྒྱད་པ་མི་ལེན་པའི་མྱང་འདས་དང༌། ཕྱིར་འོང་ཐོབ་ནས་འདོད་པར་སྐྱེ་བ་
གཉིས་མི་ལེན་པའི་མྱང་འདས་དང་། ཕྱིར་མི་འོང་ཐོབ་ནས་འདོད་པར་མི་སྐྱེ་བའི་མྱང་འདས་
དང་༑ དགྲ་བཅོམ་པ་ཐོབ་ནས་ལྷག་བཅས་ལྷག་མེད་ཀྱི་མྱང་འདས་གཉིས་ལ་སོགས་པ་རྣམས་

བསྟན་པའི་ཕྱིར་ཏེ། ཉི་སྣང་ལས། བསྟན་པ་འདི་ལ་ཡོངས་སུ་མྱ་ངན་ལས་འདས་པ་རྣམ་པ་
མང་པོ་རྣམ་པར་བཞག་པ་སྟེ། འདི་ལྟར་རྩེ་མོ་ཐོབ་པ་རྣམས་ཀྱིས་ནི་དགེ་བའི་རྩ་བ་ཆད་པ་ལས་
ཡོངས་སུ་མྱ་ངན་ལས་འདས་པ་ཡིན་ནོ། །བཟོད་པ་ཐོབ་པ་རྣམས་ཀྱིས་ནི་ངན་འགྲོ་ལས་ཡོངས་
སུ་མྱ་ངན་ལས་འདས་པ་ཡིན་ནོ། །བསམ་གཏན་ཐོབ་པ་རྣམས་ཀྱིས་དེའི་ཡན་ལག་ཡོངས་སུ་
མྱ་ངན་ལས་འདས་པ་ཡིན་ནོ། །རྒྱུན་དུ་ཞུགས་པ་རྣམས་ཀྱིས་ནི་སྲིད་པ་བརྒྱད་པ་ཡོངས་སུ་མྱ་
ངན་ལས་འདས་པ་ཡིན་ནོ། །ལན་གཅིག་ཕྱིར་འོང་བ་རྣམས་ཀྱིས་ནི་འདིར་སྲིད་པ་གཉིས་པ་
ཡོངས་སུ་མྱ་ངན་ལས་འདས་པ་ཡིན་ནོ། །ཕྱིར་མི་འོང་བ་རྣམས་ཀྱིས་ནི་འདིར་འདོད་པའི་
ཁམས་སུ་ཡོངས་སུ་མྱ་ངན་ལས་འདས་པ་ཡིན་ནོ། །དགྲ་བཅོམ་པ་རྣམས་ཀྱིས་ཕུང་པོ་ལྷག་མ་
དང་བཅས་པ་དང་ལྷག་མ་མེད་པའི་ཡོངས་སུ་མྱ་ངན་ལས་འདས་པ་ཡིན་ནོ། །འདིར་
ཡང་༑ དམ་པའི་ཆོས་པདྨ་དཀར་པོ་ཚད་མར་བྱས་ནས་ཇི་ལྟར་འཕགས་པ་ཤཱ་རིའི་བུ་ལ་སོགས་
པ་བྱང་ཆུབ་སེམས་དཔའ་ཆེན་པོ་རྣམས་ལ་ཉན་ཐོས་ཀྱི་ཡོངས་སུ་མྱ་ངན་ལས་འདས་པ་རྣམ་
པར་བཞག་པ་གསུངས་པ་དེ་བཞིན་དུ་དགོངས་པ་ཅན་གྱི་མྱ་ངན་ལས་འདས་པ་ཡིན་པར་ཤེས་
པར་བྱ་སྟེ། དུས་དེ་སྲིད་དུ་འགྲོ་བའི་དོན་རྒྱན་ཆད་པའི་ཕྱིར་རོ། །དེ་ཉིད་ཀྱི་ཕྱིར་སེམས་ཅན་
ཐམས་ཅད་ཀྱི་དོན་གྱི་བྱ་བ་རྒྱུན་བཅད་པའི་ཕྱིར། དེ་ཉིད་འདིར་ཡོངས་སུ་མྱ་ངན་ལས་འདས
པ༑ ཞེས་སོགས་བཤད་པའི་ཕྱིར།
ལྔ་པ་ནི། མདོ་ལས་ཚལ་དྲུག་གི་དཔེ་གསུངས་པ་ནི། སྦྱོར་ལམ་
བཞི༑ མཐོང་ལམ། སྒོམ་ལམ་དང་བཅས་པའི་རྟོགས་པའི་ཆོས་དྲུག་ཡིན་ལ། འདི་ལྟར་སྦྱོར་
ལམ་དྲོད་ནི་འདམ་བུ་དང་ཆོས་མཐུན་ཏེ། འདམ་བུ་ལ་གནོད་པ་ཆུང་ངུས་གནོད་ནུས་པ་བཞིན་དུ་
འདིར་ཡང་ལས་ཉོན་གྱི་གནོད་པ་ཆུང་ངུས་གནོད་ནུས་པའི་ཕྱིར། རྩེ་མོ་ནི་འོད་མ་དང་ཆོས་
མཐུན་ཏེ། འོད་མ་མཚོན་གྱིས་བཅད་དཀའ་བ་ལྟར། འདི་ལས་ཉོན་གྱིས་གནོད་པ་འབྱུང་ཡང་

དགེ་རྩ་གཅོད་མི་ནུས་པའི་ཕྱིར།
བཟོད་པ་ནི་བུ་རམ་ཤིང་དང་ཆོས་མཐུན་ཏེ། བུ་རམ་ཤིང་དེ་མངར་བ་རོ་
གཅིག་པ་བཞིན་དུ་འདི་ཡང་ངན་སོང་ནས་བདེ་འགྲོར་སྐྱེ་བའི་ཡོན་ཏན་དང་ལྡན་པར་རོ་གཅིག་
པའི་ཕྱིར། ཆོས་མཆོག་ནི་སྨིག་མ་དང་ཆོས་མཐུན་ཏེ། སྨིག་མས་ཤུན་པ་མྱུར་དུ་འབིགས་པ་
ལྟར་འདིས་ཀྱང་མཐོང་ལམ་གྱི་རྟོགས་པ་མྱུར་དུ་སྐྱེད་པར་བྱེད་པའི་ཕྱིར། མཐོང་ལམ་ནི་འབྲས་
དང་ཆོས་མཐུན་ཏེ། འབྲས་དེ་འབྲས་བུའི་མཆོག་གམ་དང་པོ་ཡིན་པ་ལྟར་དུ་མཐོང་ལམ་འདི་
ཡང་འཕགས་ལམ་གྱི་དང་པོ་ཡིན་པའི་ཕྱིར། སྒོམ་ལམ་ནི། ཏིལ་དང་ཆོས་མཐུན་ཏེ། ཏིལ་གྱི་
ཡལ་ག་དང་ལོ་མ་ལ་སོགས་པ་རིགས་མི་འདྲ་བའི་ཁྱད་པར་མེད་ཀྱང་། འབྲས་བུ་ལ་དཀར་
ནག་སོགས་ཀྱི་ཁྱད་པར་ཡོད་པར་ལྟར་སྒོམ་ལམ་འདི་ནི་མཐོང་ལམ་དང་རྟོགས་པ་ལ་མི་འདྲ་
བའི་ཁྱད་པར་མེད་ཀྱང་། ནུས་པའམ་འབྲས་བུ་ལ་ཁྱད་པར་ཡོད་པའི་ཕྱིར། དེ་ཉིད་ཀྱང་ཉི་ཁྲི་
སྣང་བ་ལས། དེ་ལ་ངེས་པར་འབྱེད་པའི་ཆ་དང་མཐུན་པ་བཞི་པོ་རྣམས་དང་མཐོང་བ་དང་སྒོམ་
པའི་ལམ་དག་ལ་རིམ་བཞིན་དུ། འདམ་བུ་ལྟར་ལས་དང་ཉོན་མོངས་པའི་གནོད་པ་ཆུང་ངུ་ཡང་
མི་བཟོད་པ་དང༌། འོད་མ་ལ་མེ་དང་མཚོན་དག་གིས་མི་གནོད་པ་བཞིན་དུ་ལས་དང་ཉོན་མོངས་
པ་དྲག་པོའི་གནོད་བྱེད་དང་ཕྲད་ཀྱང་དགེ་བའི་རྩ་བ་མི་ཆད་པ་དང་། བུ་རམ་ཤིང་དང་འདྲ་བའི་
གནས་སྐབས་གཞན་ཐོབ་ཀྱང་ངན་སོང་ཆད་པའི་ཕྱིར་བདེ་འགྲོའི་སྐྱེ་བ་རྣམས་སུ་རྒྱུན་མི་ཆད་
པའི་སྦྱོར་བས་ཆོས་སྒོམ་པའི་མངར་བ་ལས་མི་འདའ་བ་ཉིད་དང་། སྨིག་མ་དང་འདྲ་བར་མྱུར་
དུ་མངོན་པར་རྟོགས་པའི་ཕྱིར་མཐོང་བའི་ལམ་རྟོགས་པར་བྱེད་པ་ཉིད་དང་། འབྲས་དང་འདྲ་
བར་འཕགས་པའི་གང་ཟག་རྣམས་ཀྱི་རྟོགས་པའི་འབྲས་བུ་མཆོག་ཉིད་ཡིན་པ་དང་། ཇི་ལྟར་
མཐོང་བ་ལ་མངོན་དུ་ཕྱོགས་པར་ཡང་བྱེད་པའི་ཕྱིར། ཏིལ་དང་འདྲ་བར་མེ་ཏོག་ལ་སོགས་
པའི་དངོས་པོ་ཐ་མི་དད་དུ་ཟིན་ཀྱང་། དུས་གཞན་དུ་བསྒོམས་པ་ལས་སྤངས་པའི་ཁྱད་པར དང་

མཐོང་བའི་དབང་དུ་བྱས་ནས། དཔེ་དྲུག་པ་རྣམས་ཡིན་པར་ཤེས་པར་བྱའོ། །ཞེས་གསུངས་
པའི་ཕྱིར།
༈ གཉིས་པ་བདེན་གཉིས་ཀྱི་རྣམ་གཞག་ལ། ཐེག་དམན་གྱི་ལུགས་བརྗོད་
པ་དང་། ཐེག་ཆེན་གྱི་ལུགས་གཉིས། དང་པོ་ནི། མཛོད་ལས། གང་ལ་བཅོམ་དང་བློ་ཡི་
གཞན༑ ༑བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་
གཞན་ནོ། །ཞེས་གསུངས་པས། ཆོས་གང་ལ་བཅོམ་པའི་ཚེ་དེ་འཛིན་པའི་བློ་འདོར་བ་བུམ་པ་
ལྟ་བུ་དང་། །།ོ་གཞན་བསལ་ན་དེ་འཛིན་པའི་བློ་འདོར་བ་བུམ་ཆུ་ལྟ་བུ་རྣམས་ཀུན་རྫོབ་བདེན་
པ་དང་། བཅོམ་བསལ་གང་གིས་ཀྱང་དེ་འཛིན་པའི་བློ་མི་འདོར་བ་གཟུགས་ཀྱི་ཆུང་མཐའ་
དང་༑ དུས་ཀྱི་ཐུང་མཐའ་རྣམས་དོན་དམ་བདེན་པར་འདོད་ལ། བྱེ་བྲག་ཏུ་སྨ་བའི་ལུགས་
ལ༑ རྫས་ཡོད་ཀྱི་དངོས་པོ་དང་། དོན་དམ་བདེན་པ་དོན་གཅིག བཏགས་ཡོད་ཀྱི་དངོས་པོ་
དང་༑ ཀུན་རྫོབ་བདེན་པ་དོན་གཅིག་ཏུ་བཞག་དགོས་སོ།།
༈ གཉིས་པ་ལ། བདེན་གཉིས་ཀྱི་དབྱེ་གཞི། སོ་སོའི་ངོ་བོ། །སྒྲ་
དོན༑ གཅིག་དང་ཐ་དད། མཚན་གཞི་བསྟན་པ་དང་ལྔ། དང་པོ་ནི། མཁས་པ་གཙང་ནག་པ་
སོགས་མཁས་པ་ཁ་གཅིག སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །ཞེས་
གསུངས་པས། དོན་དམ་བདེན་པ་ཤེས་བྱ་མ་ཡིན་ཏེ་ཞེས་ཟེར་བ་མི་རིགས་ཏེ། དོན་དམ་བདེན་
པ་དེ་ཐམས་ཅད་མཁྱེན་པའི་ཡེ་ཤེས་ཀྱིས་ཤེས་བྱ་ཡིན་པའི་ཕྱིར། ཀུན་རྫོབ་དང་དོན་དམ་པའི་
བདེན་པ་གཉིས་ཐུགས་སུ་ཆུད་དེ་ཤེས་པར་བྱ་བ་ཡང་། ཞེས་སོགས་གསུངས་པའི་ཕྱིར། དེས་
ན་ཤེས་བྱ་ཙམ་བདེན་པ་གཉིས་ཀྱི་དབྱེ་གཞི་ཡིན་ཏེ། ཤེས་བྱ་ལ་ཀུན་རྫོབ་དང་། དོན་དམ་བདེན་
པ་གཉིས་སུ་གྲངས་ངེས་པའི་ཕྱིར་ཏེ། ཡབ་སྲས་མཇལ་བའི་མདོ་ལས། དེ་བཞིན་གཤེགས་
པས་ཀུན་རྫོབ་དང་དོན་དམ་པའི་བདེན་པ་གཉིས་ཐུགས་སུ་ཆུད་དེ་ཤེས་པར་བྱ་བ་ཡང་ཀུན་རྫོབ་

དང་དོན་དམ་པའི་བདེན་པ་འདིར་ཟད་དོ། །དེ་ཡང་བཅོམ་ལྡན་འདས་ཀྱིས་སྟོང་པ་ཉིད་དུ་རབ་ཏུ་
གཟིགས། རབ་ཏུ་མཁྱེན། མངོན་དུ་མཛད་པ་དེའི་ཕྱིར། ཐམས་ཅད་མཁྱེན་པ་ཞེས་
བྱའོ༑ ༑ཞེས་གསུངས་པའི་ཕྱིར།
༈ གཉིས་པ་ལ། ཀུན་རྫོབ་བདེན་པ་དང༌། དོན་དམ་བདེན་པ་གཉིས་
ལས༑ དང་པོ་ལ། མཚན་ཉིད་དང་། དབྱེ་བ་གཉིས། དང་པོ་ནི། རང་ཉིད་མངོན་སུམ་གྱིས་
རྟོགས་པའི་མངོན་སུམ་གྱི་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་
དེ༑ རང་ཉིད་ཀུན་རྫོབ་བདེན་པ་ཡིན་པའི་མཚན་ཉིད། གཉིས་པ་ནི། དེ་ལ་ཡང་དག་ཀུན་རྫོབ་
བདེན་པ་དང་། ལོག་པའི་ཀུན་རྫོབ་བདེན་པ་གཉིས། འདི་གཉིས་ཀྱི་ཁྱད་པར་ནི། བདེན་གཉིས་
ལས༑ སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་
མ་ཡིན་པའི། །ཀུན་རྫོབ་ཀྱི་ནི་དབྱེ་བ་བྱས། །ཞེས་བཤད་པ་ལྟར་མངོན་སུམ་ལ་སྣང་བ་ལྟར་དོན་
བྱེད་ནུས་པ་དེ། དང་པོའི་ངོ་བོ་དང༌། མཚན་གཞི་ནི། དངོས་པོ་ཐམས་ཅད་ལ་འཇོག དོན་བྱེད་
མི་ནུས་པའི་ཀུན་རྫོབ་བདེན་པར་དམིགས་པ་དེ། གཉིས་པའི་ངོ་བོ་དང་། མཚན་གཞི་ནི། བུམ་
པའི་དོན་སྤྱི་ལྟ་བུ། གཉིས་པ་ལ། མཚན་ཉིད་དང༌། དབྱེ་བ་གཉིས། དང་པོ་ནི། རང་ཉིད་
མངོན་སུམ་གྱིས་རྟོགས་པའི་མངོན་སུམ་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་པར་
བྱ་བ་དེ། རང་ཉིད་དོན་དམ་བདེན་པ་ཡིན་པའི་མཚན་ཉིད། དེ་ལྟར་བཤད་པའི་མཚན་ཉིད་
གཉིས་པ་ནི། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་
འདོད༑ ༑ཅེས་གསུངས་པས་བསྟན་ལ། དེའི་དོན་ལ་ཡང་ཐ་སྙད་ཀྱི་བློས་གཉིས་སྣང་དང་
བཅས་པའི་ཚུལ་གྱིས་སྤྱོད་ཡུལ་དུ་མི་བྱེད་པར་མཐར་ཐུག་དཔྱོད་པའི་རིགས་ཤེས་སུ་གྱུར་པའི་
མངོན་སུམ་གྱིས་གཉིས་སྣང་ནུབ་པའི་ཚུལ་གྱིས་སྤྱོད་ཡུལ་དུ་བྱེད་པ་དེ་དོན་དམ་བདེན་པ་
ཡིན༑ ཞེས་དང་། ཐ་སྐད་དཔྱོད་བྱེད་ཀྱི་བློས་གཉིས་སྣང་དང་བཅས་པའི་རྟོགས་པར་བྱ་བ་དེ་

ཀུན་རྫོབ་བདེན་པ་ཡིན། ཞེས་པའོ། །འདིར། མཐོང་བ་ལ་སོགས་བཀག་པ་ཡི། །དེ་ནི་རྟོགས་
པར་དཀའ་བར་བཤད། །ཅེས་གསུངས་པ་དང༌། དབུ་མ་འཇུག་པ་ལས། ཡང་དག་མཐོང་
ཡུལ་གང་དེ་དེ་ཉིད་དེ། །མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་གསུངས་པ་
གཉིས་ཀྱི་དོན་ནི། མཐར་ཐུག་དཔྱོད་པའི་རིགས་ཤེས་ཀྱིས་རྙེད་དོན་དོན་དམ་པའི་བདེན་པའི་ངོ་
བོ་དང་། །ཐ་སྙད་དཔྱོད་བྱེད་ཀྱི་ཚད་མའི་རྙེད་དོན་ཀུན་རྫོབ་བདེན་པའི་ངོ་བོར་འཇོག་ཅིང་། སྤྱོད་
འཇུག་ལས་གསུངས་པ་ནི་འདི་གཉིས་ཀྱི་རྗེས་སུ་འབྲངས་པའོ། །གཉིས་པ་ནི། དོན་དམ་བདེན་
པའི་ངོ་བོ་ལ ིགས་མི་འདྲ་བའི་དབྱེ་བ་མེད་ཀྱང་སྟོང་གཞི་ཆོས་ཅན་གྱི་སྒོ་ནས་སྟོང་ཉིད་ཉི་ཤུ་
ཡོད་ལ། མིང་གི་རྣམ་གྲངས་ནི། དབུས་མཐའ་ལས། ཆོས་ཀྱི་དབྱིངས་ནི་མདོར་བསྡུས་
ན༑ ༑སྟོང་པ་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང༌། །ཆོས་ཀྱི་དབྱིངས་
ཀྱི་རྣམ་གྲངས་སོ། །ཞེས་གསུངས་པ་ལྟར་རོ།།
གསུམ་པ་ནི། བུམ་པ་ལ་ཀུན་རྫོབ་བདེན་པ་ཞེས་བརྗོད་པའི་རྒྱུ་མཚནཡོད་
དེ༑ དེ་བློ་ཀུན་རྫོབ་པ་བདེན་འཛིན་གྱི་ངོ་བོར་བདེན་པར་སྣང་བ་ཙམ་ཡིན་གྱི་དོན་ལ་བརྫུན་པ་ཡིན་
པའི་ཕྱིར། བུམ་པའི་གནས་ལུགས་དེ་ལ་དོན་དམ་པའི་བདེན་པ་ཞེས་བརྗོད་པའི་རྒྱུ་མཚན་ཡོད་
དེ༑ དེ་བློ་དོན་དམ་པ་མཐར་ཐུག་དཔྱོད་པའི་རིགས་ཤེས་ཀྱི་ངེས་ངོར་བདེན་པའི་ཕྱིར། བཞི་པ་
ནི༑ འོ་ན་བདེན་པ་གཉིས་པོ་དེ་སྔོ་སེར་ལྟ་བུ་ངོ་བོ་ཐ་དད་ཡིན་ནམ། ངོ་བོ་གཅིག་ཡིན་ཞེ་ན། དེ་
གཉིས་ངོ་བོ་ཐ་དད་མ་ཡིན་ཏེ། དེ་ལ་དགོངས་འགྲེལ་ལས་བཤད་པའི་རིགས་པ་བཞིས་གནོད་
པའི་ཕྱིར། རིགས་པ་བཞི་ནི། དོན་དམ་རྟོགས་པས་ཀུན་རྫོབ་ལ་སྒྲོ་འདོགས་མི་ཆོད་པར་ཐལ་
བ༑ ཀུན་རྫོབ་པའི་གནས་ལུགས་མེད་པར་ཐལ་བ། བདེན་གྲུབ་བཀག་པ་གནས་ལུགས་སུ་མི་
རུང་བར་ཐལ་བ། སངས་རྒྱས་ལ་ཉོན་མོངས་འཇུག་པར་ཐལ་བ་དང་བཞི་ཡིན་པ་ལས། དང་
པོ་ནི། བུམ་པ་བདེན་གྲུབ་ཀྱིས་སྟོང་པ་ཆོས་ཅན། ཁྱོད་རྟོགས་པས་བུམ་པ་ལ་བདེན་འཛིན་གྱི་སྒོ་

འདོགས་མི་ཆོད་པར་ཐལ། ཁྱོད་བུམ་པ་དང་འབྲེལ་མེད་དོན་གཞན་ཡིན་པའི་ཕྱིར། རྟགས་
ཁས༑ གཉིས་པ་ནི། དེ་ཆོས་ཅན། ཁྱོད་བུམ་པའི་རང་བཞིན་མ་ཡིན་པར་ཐལ། ཁྱོད་དེ་དང་ངོ་
བོ་ཐ་དད་ཡིན་པའི་ཕྱིར། འདོད་ན། བུམ་པའི་གནས་ལུགས་མ་ཡིན་པར་ཐལ། འདོད་པའི་
ཕྱིར༑ འདོད་ན། བུམ་པའི་གནས་ལུགས་མེད་པར་ཐལ། དེ་བུམ་པའི་གནས་ལུགས་མ་ཡིན་
པའི་ཕྱིར། གསུམ་པ་ནི། བུམ་པ་ཆོས་ཅན། ཁྱོད་བདེན་གྲུབ་ཀྱིས་སྟོང་པ་ཁྱོད་ལ་ལྟོས་པའི་
དོན་དམ་བདེན་པ་མ་ཡིན་པར་ཐལ། ཁྱོད་དེ་དང་ངོ་བོ་ཐ་དད་ཡིན་པའི་ཕྱིར། བཞི་པ་
ནི༑ སངས་རྒྱས་ཀྱི་ཐུགས་རྒྱུད་ལ་བུམ་པ་དང་བུམ་པའི་ཆོས་ཉིད་ངོ་བོ་ཐ་དད་དུ་འཛིན་པའི་ཀུན་
ནས་ཉོན་མོངས་ཀྱི་ཤེས་པ་འཇུག་པར་ཐལ། དེ་གཉིས་ངོ་བོ་ཐ་དད་ཡིན་པའི་ཕྱིར། ཐལ་འགྱུར་
ཕྱི་མ་གསུམ་གྱི་ཡང་རྟགས་རྣམས་ཁས་བླངས་སོ། བུམ་པ་དང་བུམ་པའི་ཆོས་ཉིད་ཐ་དད་
གཏན་མེད་ཀྱི་གཅིག་མ་ཡིན་ཏེ། དེ་ལ་དགོངས་འགྲེལ་ལས་བཤད་པའི་རིགས་པ་བཞིས་གནོད་
པའི་ཕྱིར། རིགས་པ་བཞི་ནི། སོ་སྐྱེས་དོན་དམ་བདེན་པ་མངོན་སུམ་དུ་རྟོགས་པར་ཐལ་
བ༑ ཆོས་ཉིད་ཉོན་མོངས་ཀྱི་དམིགས་པར་ཐལ་བ། འཕགས་ལམ་ཚོལ་བའི་འབད་པ་དོན་མེད་
དུ་ཐལ་བ། ཀུན་རྫོབ་ཀྱི་དབྱེ་བ་མི་འཐད་པར་ཐལ་བ་རྣམས་ཡིན་པ་ལས། དང་པོ་ནི། བུམ་
པའི་ཆོས་ཉིད་ཆོས་ཅན། ཁྱོད་མངོན་སུམ་དུ་རྟོགས་པའི་སོ་སྐྱེ་ཡོད་པར་ཐལ ཁྱོད་བུམ་པ་དང་
གཅིག་ཡིན་པའི་ཕྱིར། གཉིས་པ་ནི། དེ་ཆོས་ཅན། ཁྱོད་བུམ་པ་བདེན་པར་འཛིན་པའི་བདེན་
འཛིན་གྱི་དམིགས་པ་ཡིན་པར་ཐལ། ཁྱོད་བུམ་པ་དང་གཅིག་ཡིན་པའི་ཕྱིར། གསུམ་པ་
ནི༑ ཆོས་ཉིད་མངོན་སུམ་གྱིས་རྟོགས་པའི་ཚུར་མཐོང་ཡོད་པར་ཐལ། དེ་གཉིས་གཅིག་ཡིན་
པའི་ཕྱིར། འདོད་ན། འཕགས་ལམ་ཐོབ་པའི་ཕྱིར་དུ་འབད་པ་བྱེད་པ་དོན་མེད་པར་
ཐལ༑ འདོད་པའི་ཕྱིར། བཞི་པ་ནི། གཟུགས་ཆོས་ཅན། ཁྱོད་ལ་ཁ་དོག་དང་དབྱིབས་ལ་
སོགས་པ་མི་འདྲ་བའི་དབྱེ་བ་མེད་པར་ཐལ། ཁྱོད་གཟུགས་ཀྱི་ཆོས་ཉིད་དང་གཅིག་ཡིན་པའི་

ཕྱིར༑ ཐལ་འགྱུར་བཞི་ཀའི་རྟགས་ཁས་བླངས་སོ། །རིགས་པ་དེ་རྣམས་ཀྱི་དོན་བསྡུས་ནས་
འཆད་པ་ལ། དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་
དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོག་པ། །དེ་དག་ཚུལ་
བཞིན་མ་ཡིན་ཞུགས་པ་ཡིན། །ཞེས་གསུངས་པ་ནི། བུམ་པ་དང་བུམ་པའི་ཆོས་ཉིད་ལྟ་བུ་ཐ་
དད་གཏན་མེད་ཀྱི་གཅིག་དང་བྲལ་ཞིང་། ངོ་བོ་ཐ་དད་དང་བྲལ་བས་ངོ་བོ་གཅིག་ལ་ལྡོག་པ་ཐ་
དད་ཡིན་ཞེས་པ་ཡིན་ཅིང་། ཤེས་རབ་སྙིང་པོ་ལས། གཟུགས་སྟོང་པའོ། །སྟོང་པ་ཉིད་
གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་
གཞན་མ་ཡིན་ནོ། །ཞེས་གསུངས་པའི་རྐང་པ་དང་པོས་གཟུགས་སོགས་ཆོས་ཐམས་ཅད་དོན་
དམ་པར་རང་བཞིན་གྱིས་སྟོང་པར་བསྟན་པའི་སྒོ་ནས་དོན་དམ་གྱི་འཇོག་ཚུལ་བསྟན། རྐང་པ་
གཉིས་པས་དོན་དམ་པར་རང་བཞིན་གྱིས་གྲུབ་པས་སྟོང་ཡང་ཐ་སྙད་དུ་མིག་ཤེས་ཀྱིས་མཐོང་
བའི་ཁ་དོག་དང་དབྱིབས་སོགས་ཀྱི་གཟུགས་རུང་གཟུགས་སུ་བསྟན་པའི་སྒོ་ནས་ཀུན་རྫོབ་ཀྱི་
འཇོག་ཚུལ་བསྟན་ཅིང་རྐང་པ་ཕྱི་མ་གཉིས་ཀྱིས་བདེན་གཉིས་ངོ་བོ་གཅིག་ཏུ་བསྟན་ཏོ། །དེ་དག་
དང་མཐུན་པར་བྱང་ཆུབ་སེམས་འགྲེལ་ལས། ཀུན་རྫོབ་ལས་ནི་ཐ་དད་པར། །དེ་ཉིད་དམིགས་
པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་ཀུན་རྫོབ་ཡིན། །མེད་ན་མི་
འབྱུང་ངེས་པའི་ཕྱིར། །བྱས་དང་མི་རྟག་པ་བཞིན་ནོ། །ཞེས་གསུངས་པས། བུམ་པ་དང་བུམ་
པའི་ཆོས་ཉིད་གཉིས་ངོ་བོ་གཅིག་ལ་ལྡོག་པ་ཐ་དད་པ། བྱས་པ་དང་མི་རྟག་པ་ལྟ་བུར་འཇོག་པ་
སོགས་ཤེས་བྱ་ཐམས་ཅད་ལ་མཚོན་པ་ཡིན་ནོ། །ལྔ་པ་ནི། འཇུག་པ་ལས། དངོས་ཀུན་ཡང་
དག་བརྫུན་པར་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཞེས་གསུངས་
པ་ལྟར། དངོས་པོ་ཐམས་ཅད་ཀྱི་སྟེང་ན་དོན་དམ་དུ་མེད་པ་དང་། ཀུན་རྫོབ་ཏུ་ཡོད་པའི་ཚུལ་
གཉིས་གཉིས་ཡོད་དེ། མཐར་ཐུག་དཔྱོད་པའི་རིགས་ཤེས་ཀྱིས་དངོས་པོ་ཐམས་ཅད་དོན་དམ་

དུ་མེད་པར་རྙེད། ཐ་སྙད་དཔྱོད་བྱེད་ཀྱི་ཚད་མས་དངོས་པོ་ཐམས་ཅད་ཐ་སྙད་དུ་ཡོད་པར་རྙེད་
པའི་ཕྱིར། དེས་ན་དངོས་པོ་ཐམས་ཅད་དོན་དམ་དུ་མེད་པ་དོན་དམ་པའི་བདེན་པ་དང༌། དེ་
ཐམས་ཅད་ཀུན་རྫོབ་ཏུ་ཡོད་པ་ཀུན་རྫོབ་ཀྱི་བདེན་པར་འཇོག་ལ། དེ་ཤེས་བྱ་ཐམས་ཅད་ལ་
མཚོན་པས་མཐར་ཐུག་དཔྱོད་པའི་རིགས་ཤེས་ཀྱིས་ཐ་སྐད་པའི་ཕྱོགས་རྣམས་བདེན་མེད་དུ་
རྟོགས་ཀྱང་། ཐ་སྐད་པའི་ཕྱོགས་རྣམས་མ་རྟོགས། ཐ་སྐད་དཔྱོད་བྱེད་ཀྱི་ཚད་མས་དོན་དམ་
པའི་བདེན་པ་རྣམས་ཐ་སྙད་དུ་རྟོགས་ཀྱང་། དོན་དམ་པའི་བདེན་པ་རྣམས་མ་རྟོགས། ཆོས་ཉིད་
དེ་སྤྱིར་གནས་ལུགས་འཇལ་བའི་ཚད་མའི་རྙེད་དོན་ཡིན་ཡང་དེ་ཆོས་ཉིད་ཀྱི་གནས་ལུགས་
འཇལ་བའི་ཚད་མའི་རྙེད་དོན་མ་ཡིན་ཏེ། ཆོས་ཉིད་ཀྱི་གནས་ལུགས་ལ་དཔྱད་པའི་ཚེ་ཆོས་ཉིད་
མི་རྙེད་པའི་ཕྱིར་ཏེ། ཆོས་ཉིད་བདེན་པར་གྲུབ་མ་གྲུབ་དཔྱད་པའི་ཚེ་ཆོས་ཉིད་མི་རྙེད་པའི་ཕྱིར་
ཏེ༑ དེ་རྙེད་ན་ཆོས་ཉིད་བདེན་པར་གྲུབ་དགོས་པའི་ཕྱིར། རང་རྒྱུད་པའི་སྐབས་འདིར་ཆོས་ཉིད་
ཀྱི་གནས་ལུགས་ལ་དཔྱད་པའི་ཚེ་མཐར་ཆོས་ཉིད་མི་རྙེད་ཀྱང་ཆོས་ཉིད་བཏགས་དོན་བཙལ་
བའི་ཚེ་མཐར་རྙེད་པར་འདོད་དགོས་ཤིང༌། དེ་བཞིན་དུ་ཤེས་བྱ་ཐམས་ཅད་ལ་འཇོག་པར་
མཚུངས་པ་ནི། ཆོས་ཐམས་ཅད་རང་བཞིན་གྱིས་གྲུབ་པར་འདོད་པའི་གནད་ཀྱི་ཡིན་ལ། ཐལ་
འགྱུར་བས། རང་བཞིན་གྱིས་གྲུབ་པ་དང་། བཏགས་དོན་བཙལ་བའི་མཐར་རྙེད་པའི་ཆོས་
རྡུལ་ཙམ་ཡང་མེད་པར་བཞེད་པས་ཆོས་ཐམས་ཅད་རང་རང་གི་གདགས་གཞིའི་སྟེང་དུ་
བཏགས་པ་ཙམ་ཁོ་ནར་ཟད་ཀྱི། བུམ་པ་ལྟ་བུའི་གདགས་གཞི་དང༌། གདགས་གཞི་དེའི་
བཏགས་ཆོས་སུ་གྱུར་པའི་བུམ་པའི་གཞི་མཐུན་མི་བཞེད་པ་ནི། བྱང་ཆུབ་ལམ་རིམ་
ལས༑ གཞི་གཅིག་ལ་ལྟོས་པའི་གདགས་གཞི་བཏགས་ཆོས་སུ་མི་འཐད་པར་གསུངས་པའི་
དོན་ནོ།།
༈ དམིགས་ཡུལ་འཕགས་པའི་བདེན་པ་བཞི་ལ་འདོམས་ཚུལ་དེ་ཇི་ལྟ་བུ་

སྡུག་བདེན་ལ་ཤེས་བྱར་བདེན་ཞེན་བཀག་པའི་སྒོ་ནས་འདོམས་ཚུལ་འཆད་པ་
སྙམ་ན།
ལ༑ སྡུག་བསྔལ་ལ་གཟུགས་ལ་སོགས་པ་འབྲས་བུར་གྱུར་པའི། ཞེས་སོགས་
གསུངས༑ ཀུན་འབྱུང་ལ་སྤང་བྱར་བདེན་ཞེན་བཀག་པའི་ཕྱིར་དུ་འདོམས་ཚུལ་འཆད་པ་
ལ༑ ཀུན་འབྱུང་བ་ལ། ཞེས་སོགས་གསུངས། འགོག་བདེན་ལ། འཐོབ་བྱར་བདེན་ཞེན་
བཀག་པའི་ཕྱིར་དུ་འདོམས་ཚུལ་འཆད་པ་ལ། འགོག་པ་ལ། ཞེས་སོགས་གསུངས། ལམ་
ལ་བསྒོམ་བྱར་བདེན་ཞེན་བཀག་པའི་ཕྱིར་དུ་འདོམས་ཚུལ་འཆད་པ་ལ། ལམ་ལ། ཞེས་
སོགས་གསུངས། སྡུག་བསྔལ་ཞེས་སོགས་ཀྱི་ངག་དོན་ནི། ཤཱ་རིའི་བུ་འདི་ལ་བྱང་ཆུབ་
སེམས་དཔའ་ཆེན་པོ་གཟུགས་སྟོང་པ་ཉིད་ལ་བརྩོན་ན་བརྩོན་ཞེས་བྱའོ། །ཞེས་སོགས་ཀྱི་ཡུམ་
བར་མའི་མདོ་ཚིག་ཆོས་ཅན། སྡུག་བསྔལ་ལ་ཤེས་བྱར་བདེན་ཞེན་བཀག་པའི་ཕྱིར་དུ་འདོམས་
པ་ཡིན་ཏེ། སྡུག་བསྔལ་དོན་དམ་པར་མ་གྲུབ་པར་རྟོགས་པར་གྱིས་ལ་ཐ་སྙད་དུ་སྡུག་བསྔལ་
ཉེས་དམིགས་ཀྱི་སྒོ་ནས་ཤེས་པར་གྱིས་ཤིག་ཅེས་འདོམས་པའི་ཡུམ་བར་མའི་མདོ་ཚིག་ཡིན་
པའི་ཕྱིར།
༈ འདི་དག་གི་སྐབས་སུ་མཐའ་དཔྱད་པ་ལ། གྲངས་ངེས་པ། གོ་རིམ་
ངེས་པ། སོ་སོའི་ངོ་བོ། ལོག་རྟོག་བཅུ་དྲུག་ངོས་བཟུང་བ། དེ་དག་དང་འགལ་བའི་རྣམ་པ་
བཅུ་དྲུག བསྒོམ་པའི་ཚུལ་རྣམས་སུ་ཡོད་པ་ལས། དང་པོ་ནི། འཕགས་པའི་བདེན་པ་དེ་ལ་
བཞིར་གྲངས་ངེས་པ་ཡིན་ཏེ། མངོན་པའི་སྡེ་སྣོད་དགོངས་འགྲེལ་དང་བཅས་པ་དག་ཏུ་བདེན་
པ་བཞི་གསུངས་པ་དེ་འཁོར་བར་འཇུག་ལྡོག་གི་རིམ་པའི་དབང་དུ་བྱས་ནས་གསུངས་པ་གང་
ཞིག འཁོར་བར་འཇུག་པའི་དབང་དུ་བྱས་ནས་སྡུག་ཀུན་གྱི་བདེན་པ་གཉིས་བཞག དེ་ལས་
བཟློག་པའི་དབང་དུ་བྱས་ནས་འགོག་ལམ་གྱི་བདེན་པ་གཉིས་བཞག་པའི་ཕྱིར། དང་པོ་གྲུབ་
སྟེ༑ འཁོར་བར་འཇུག་པའི་རྒྱུའི་གནས་སྐབས་ལ་གཙོ་བོར་ཀུན་འབྱུང་བདེན་པ། འཁོར་བར་

ཞུགས་པའི་འབྲས་བུའི་གནས་སྐབས་ལ་གཙོ་བོར་སྡུག་བདེན་བཞག་པའི་ཕྱིར། རྟགས་གཉིས་
པ་གྲུབ་སྟེ།འཁོར་བ་ལས་ཟློག་པར་བྱེད་པའི་རྒྱུའི་གནས་སྐབས་ལ་གཙོ་བོར་ལམ་བདེན་
དང་༑ དེ་ལས་བཟློག་པའི་འབྲས་བུའི་གནས་སྐབས་ལ་གཙོ་བོར་འགོག་བདེན་བཞག་པའི་
ཕྱིར༑ གཉིས་པ་ནི། སྤྱིར་བདེན་པ་བཞིའི་གོ་རིམ་འདི་ལ་རྒྱུ་འབྲས་དོན་གྱི་རིམ་པའི་དབང་དུ་
བྱས་པ་དང་། ཡུལ་ཅན་མངོན་པར་རྟོགས་པའི་དབང་དུ་བྱས་པ་གཉིས་ལས། དང་པོ་ནི། རྒྱུ་
དང་ལམ་དང་སྡུག་བསྔལ་དང་། །ཞེས་སོགས་ཀྱིས་བསྟན་པ་ལྟར། ཀུན་འབྱུང་སྔར་བསྟན་
ནས་སྡུག་བདེན་ཕྱིས་བསྟན་པ་དང་། འགོག་བདེན་སྔར་བསྟན་ནས་ལམ་བདེན་ཕྱིས་བསྟན་པ་
ལྟ་བུ་ལ་བྱེད་དེ། སྡུག་བསྔལ་བདེན་པ་དེ་རང་རྒྱུ་ཀུན་འབྱུང་བདེན་པ་ལས་བྱུང་ཞིང་། འགོག་
བདེན་རང་གི་བྲལ་རྒྱུ་ལམ་བདེན་གྱི་སྟོབས་ཀྱིས་ཐོབ་པའི་ཕྱིར། འདིར་སྡུག་བདེན་སྔར་བསྟན་
པའི་རིམ་པ་ནི། ཡུལ་ཅན་མངོན་པར་རྟོགས་པའི་རིམ་པའི་དབང་དུ་བྱས་ནས་བསྟན་པ་ཡིན་
ཏེ༑ འཁོར་བ་ལས་གྲོལ་བའི་ཐར་པའི་གོ་འཕང་ཐོབ་པ་ལ། འཁོར་བ་སྤྱི་བྱེ་བྲག་གི་ཉེས་
དམིགས་ལེགས་པར་བསམ་པའི་སྒོ་ནས་འཁོར་བ་མེ་དོང་ལྟ་བུའི་སྡུག་བསྔལ་གྱི་རང་བཞིན་དུ་
ཤེས་པའི་སྒོ་ནས་སྡུག་བསྔལ་དང་བྲལ་འདོད་སྐྱེ་བས་སྡུག་བདེན་དང་པོར་བསྟན། དེའི་རྗེས་སུ་
སྡུག་བདེན་གྱི་རྒྱུ་ཡོད་མེད་དཔྱད་པས་དེ་རང་རྒྱུ་ཟག་བཅས་ཀྱི་ལས་དང་ཉོན་མོངས་པ་གཉིས་ཀྱི་
འབྲས་བུར་མཐོང་བའི་སྒོ་ནས་ཀུན་འབྱུང་སྤོང་འདོད་འབྱུང་བས་དེ་རྗེས་ཀུན་འབྱུང་བདེན་པ་
བསྟན༑ དེའི་རྗེས་སུ་སྡུག་ཀུན་འགོག་ནུས་སུ་མཐོང་ནས་སྡུག་ཀུན་འགགས་པའི་འགོག་པ་
མངོན་དུ་བྱེད་འདོད་སྐྱེ་བས་འགོག་པ་དུས་གསུམ་པར་བསྟན། དེ་མངོན་དུ་བྱེད་པ་ཡང་ལམ་
བདེན་བསྒོམ་པ་ལ་རག་ལས་པར་མཐོང་ནས་ལམ་བདེན་བསྒོམ་པ་ལ་འཇུག་པས་ལམ་བདེན་
དུས་བཞི་པར་བསྟན་པ་ཡིན་པའི་ཕྱིར། རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་
ལ༑ ༑བདེར་གནས་ཐོབ་ཕྱིར་སྨན་ནི་བསྟེན་པར་བྱེད་པ་ལྟར། །སྡུག་བསྔལ་རྒྱུ་དང་དེ་འགོག་པ་

དང་དེ་བཞིན་ལམ། ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ། །ཞེས་དང་། མཛོད་
ལས༑ དེ་དག་ཇི་ལྟར་མངོན་རྟོགས་རིམ། །ཞེས་སོགས་གསུངས་པའི་ཕྱིར། གསུམ་པ་ལ་
བཞི་ཡོད་པ་ལས། དང་པོ་སྡུག་བདེན་གྱི་མཚན་ཉིད་ནི། ཀུན་ནས་ཉོན་མོངས་ཕྱོགས་ཀྱི་བདེན་
པ་གང་ཞིག ཟག་བཅས་འབྲས་བསྡུས་ཀྱི་ཆར་གྱུར་པའི་རབ་ཏུ་ཕྱེ་བའོ། །འབྲས་བསྡུས་ཀྱི་ཆ་
ཞེས་སྨོས་པའི་དགོས་པ་དང་རྒྱུ་མཚན་ནི། སྡུག་བསྔལ་བདེན་པ་དེ་རང་རྒྱུ་ཀུན་འབྱུང་བདེན་
པའི་རྣམ་སྨིན་གྱི་འབྲས་བུ་དང་། བདག་འབྲས་ཀྱིས་བསྡུས་པའི་གཉིས་གཙོ་ཆེ་བའི་རྒྱུ་མཚན་
གྱིས་ཡིན་པའི་ཕྱིར། སོ་སོ་སྐྱེ་བོའི་ཟག་བཅས་ཉེར་ལེན་གྱི་ཕུང་པོ་ལྟ་བུ་ནི་རང་རྒྱུ་ཀུན་འབྱུང་
བདེན་པའི་རྣམ་སྨིན་གྱི་འབྲས་བུ་དང་། དམྱལ་བའི་ལྕགས་ཁང་མེ་རབ་ཏུ་འབར་བ་རང་རྒྱུ་ཀུན་
འབྱུང་བདེན་པའི་བདག་པོའི་འབྲས་བུ་ཡིན་པ་ལྟ་བུ་ནི་མཚོན་པ་ཙམ་མོ། །སྡུག་བསྔལ་བདེན་པ་
ལ་དབྱེ་ན། སྡུག་བསྔལ་གྱི་སྡུག་བསྔལ་བདེན་པ། འགྱུར་བའི་སྡུག་བསྔལ་བདེན་པ། ཁྱབ་པ་
འདུ་བྱེད་ཀྱི་སྡུག་བསྔལ་བདེན་པ་རྣམས་ཡོད་པ་ལས། དང་པོ་ནི། ད་ལྟར་གྱི་མཁལ་མའི་ཟུག་
གཟེར་ལ་སོགས་པའི་ཚོར་བ་ལྟ་བུ། གཉིས་པ་ནི། ཟས་ཡིད་དུ་འོང་བ་ལ་ལྷག་པར་སྲེད་ནས་
རོ་མྱངས་པའི་ཚོར་བ་ལྟ་བུ། གསུམ་པ་ནི། ལས་ཉོན་གྱི་ལག་རྗེས་བཞག་པའི་ཟག་བཅས་ཀྱི་
ཕུང་པོ་གང་ཡིན་ཐམས་ཅད་དོ། །ཕྱི་མ་གཉིས་པོ་དེ་སྡུག་བསྔལ་གྱི་བདེན་པ་ཡིན་གྱི་སྡུག་
བསྔལ་ནི་མ་ཡིན་ནོ། །མ་དག་པའི་སྣོད་བཅུད་ཀྱི་འཇིག་རྟེན་གཉིས་ཀ་ཡང་སྡུག་བདེན་ཡིན་
ཏེ༑ ཀུན་བཏུས་ལས། སྡུག་བསྔལ་གྱི་བདེན་པ་གང་ཞེ་ན། སེམས་ཅན་སྐྱེ་བ་དང་སྐྱེ་བའི་
གནས་ཀྱི་ཡང་རིག་པར་བྱའོ། །ཞེས་གསུངས་པའི་ཕྱིར། དག་པའི་ཞིང་བདེ་བ་ཅན་ལྟ་བུ་ནི་
སྡུག་བསྔལ་བདེན་པ་མ་ཡིན་ཏེ། རང་རྒྱུ་སངས་རྒྱས་འཕགས་པའི་སྙིང་རྗེ་དང་། སྨོན་ལམ་གྱི་
དབང་གིས་བསྐྱེད་པ་ཡིན་གྱི །རང་རྒྱུ་ཀུན་འབྱུང་བདེན་པའི་རྣམ་སྨིན་དང་། བདག་པོའི་འབྲས་
བུ་གང་གིས་ཀྱང་བསྡུས་པ་མ་ཡིན་པའི་ཕྱིར། མ་དག་པའི་སྣོད་ཀྱི་འཇིག་རྟེན་ནི་རང་རྒྱུ་འཇིག་

རྟེན་གྱི་ཁམས་དེར་གཏོགས་པའི་སེམས་ཅན་རྣམས་ཀྱི་ཟག་བཅས་ཀྱི་ལས་ཀྱིས་འཕངས་པའི་
བདག་འབྲས་ཡིན་པས་སྡུག་བདེན་དུ་འཇོག་གོ །གཉིས་པ་ཀུན་འབྱུང་བདེན་པའི་མཚན་ཉིད་
ནི༑ ཀུན་ནས་ཉོན་མོངས་ཕྱོགས་ཀྱི་བདེན་པ་གང་ཞིག་ཟག་བཅས་རྒྱུ་ས་བསྡུས་ཀྱི་ཆར་གྱུར་པའི་
རབ་ཏུ་ཕྱེ་བའི་རིགས་སུ་གནས་པའོ། །རྒྱུས་བསྡུས་ཀྱི་ཆ་ཞེས་སྨོས་པ་ཡང་ཀུན་འབྱུང་བདེན་པ་
དེ་ལ་རང་འབྲས་སྡུག་བསྔལ་བདེན་པའི་རྣམ་སྨིན་གྱི་རྒྱུ་བྱེད་པ་དང་། བདག་པོའི་རྒྱུ་བྱེད་པ་
གཉིས་གཙོ་ཆེ་བའི་སྒོ་ནས་སྨོས་པ་ཡིན་ཏེ། ཟག་བཅས་ཀྱི་ལས་སྲེད་གཉིས་པོ་དེས། རང་
འབྲས་སོ་སོ་སྐྱེ་བོའི་རྒྱུད་ཀྱི་ཉེར་ལེན་གྱི་ཕུང་པོ་ལྔའི་རྣམ་སྨིན་གྱི་རྒྱུ་བྱེད་ཅིང་། རང་འབྲས་མ་
དག་པའི་སྣོད་ཀྱི་འཇིག་རྟེན་གྱི་བདག་པོའི་རྒྱུ་བྱེད་པའི་ཕྱིར། ཀུན་འབྱུང་བདེན་པ་ལ་དབྱེ་
ན༑ སྲེད་པས་མཚོན་པའི་ཉོན་མོངས་པའི་ཀུན་འབྱུང་བདེན་པ་དང་། ཉོན་མོངས་པས་ཀུན་ནས་
བསླངས་པའི་འཕེན་བྱེད་དང༌། འགྲུབ་བྱེད་ཀྱི་ལས་ལྟ་བུའི་ལས་ཀྱི་ཀུན་འབྱུང་བདེན་པ་གཉིས་
སུ་ཡོད་དེ། ཀུན་བཏུས་ལས། ཀུན་འབྱུང་གི་བདེན་པ་གང་ཞེ་ན། ཉོན་མོངས་པ་དང་དེའི་
དབང་གིས་བྱུང་བའི་ལས་སོ། །ཞེས་གསུངས་པའི་ཕྱིར། སྔག་ཀུན་གྱི་བདེན་པ་གཉིས་འགལ་
ལམ་ཞེ་ན། སྡུག་བདེན་སྟོན་པའི་སྐབས་སུ་སེམས་ཅན་གྱི་རྒྱུད་ཀྱིས་བསྡུས་པའི་ཉེ་བར་ལེན་
པའི་ཕུང་པོ་ལྔ་ལྟ་བུ་དང་། རྒྱུད་ཀྱིས་མ་བསྡུས་པའི་སྣོད་ཀྱི་འཇིག་རྟེན་ཙམ་ཞིག་བྱུང་
ཞིང་༑ ཀུན་འབྱུང་བདེན་པ་སྟོན་པའི་སྐབས་སུ་ཟག་བཅས་ཀྱི་ལས་དང་ཉོན་མོངས་རྣམས་བྱུང་
བས་དེ་གཉིས་འགལ་བར་གསུང་རབ་ཀྱི་དགོངས་པར་གནས་སོ། །གསུམ་པ་འགོག་བདེན་གྱི་
མཚན་ཉིད་ནི། །རང་ཉིད་ཐོབ་བྱེད་ཀྱི་ལམ་བདེན་གྱི་སྟོབས་ཀྱིས་ཐོབ་པའི་སོ་སོར་བརྟགས་
འགོག་ཏུ་དམིགས་པའོ། །ཀུན་བཏུས་ལས། འགོག་པ་དྲུག་བཤད་པ་ནི། དོན་དམ་པ་
དང་༑ བརྡ་ལས་བྱུང་བ་དང་། ལྷག་མ་དང་བཅས་པ་དང་། ལྷག་མ་མེད་པ་དང་། རྒྱན་དང་
བཅས་པ་དང་། རྒྱན་མེད་པའི་འགོག་པ་རྣམས་ཡིན་ཅིང་། དེ་རྣམས་ཀྱི་ནང་ནས་བརྡ་ལས་བྱུང་

བ་ཞེས་པ་བྱས་པ་བ་ཡིན་ཏེ། ཀུན་འབྱུང་སྤང་པ་དང༌། འགོག་པ་མངོནདུ་བྱེད་
པ་དང་། ༢སྟེ་འདི་ནི་ལམ་གྱི་མཚན་ཉིད་མདོར་བསྡུས་པ་ཡིན་ཞེས་གསུངས་
ཤིང༌༑ དེ་ཉི་ལམ་ནི་རྣམ་པ་ལྔ་སྟེ། ཚོགས་ཀྱི་ལམ་དང༌། སྦྱོར་བའི་ལམ་
དང༑ མཐོང་པ་དང༌། སྒོམ་པའི་ལམ་དང་། མཐར་ཕྱིན་པའི་ལམ་མོ། །ཞེས་
གསུངས་པ་ནི འདེན་འཁོར་བཅས་སྟོན་པ་ཡིན་གྱི །ལམ་ལྔ་པོ་མཐའ་དག་ལམ་བདེན་
དུ་སྟོན་པ་མ་ཡིན། སོའི་སྐྱེ་བོའི་རྒྱུད་ལ་ལམ་བདེན་མེད་པའི་ཕྱིར། བཞི་པ་ནི། སྡུག་
བསྔལ་ལ་ལོག་པར་ཐགས་པ་བཞི་ཡོད་དེ། སྡུག་བསྔལ་རྟག་པར་འཛིན་པ། གཙང་བར་འཛིན་
པ༑ བདེ་བར་འཛིན་ང། བདག་ཏུ་འཛིན་པ་རྣམས་སུ་ཡོད་པའི་ཕྱིར། ཀུན་བྱུང་ལ་ལོག་ཞུགས་
དེ་ལ་ཡང་བཞི་ཡོད་དེ། སྡུག་སྔལ་ཡེ་མེད་དུ་འཛིན་པ། རྒྱུ་གཅིག་ཁོ་ནས་བྱས་པར་འཛིན་
བ༑ རང་བཞིན་རྟག་ལགནས་སྐབས་འགྱུར་བར་འཛིན་པ། དབང་ཕྱུགས་སོགས་ཀྱི་བློ་སྔོན་དུ་
སོང་ནས་བྱས་པར་འཛིན་པ་རྣམས་སུ་ཡོད་པའི་ཕྱིར། འགོག་བདེན་ལ་ལོག་ཞུགས་དེ་ལ་བཞི་
ཡོད་དེ། ཐར་པ་ཡེ་མེད་དུ་འཛིན་པ། ཟག་བཅས་ཀྱི་ཁྱད་པར་འགའ་ཞིག་ཐར་པར་འཛིན་
པ༑ སྡུག་བསྔལ་གྱི་ཁྱད་པར་འགའ་ཞིག་གྱ་ནོམ་པའི་ཐར་པར་འཛིན་པ། སྡུག་བསྔལ་ལན་
གཅིག་ཟད་ཀྱང་སྤངས་པ་སླར་ལྡོག་པར་འཛིན་པ་རྣམས་སུ་ཡོད་པའི་ཕྱིར། ལམ་ལ་ལོག་པར་
ཞུགས་པ་བཞི་ཡོད་དེ། ཐར་ལམ་ཡེ་མེད་དུ་འཛིན་པ། བདག་མེད་རྟོགས་པའི་ལམ་ཐར་ལམ་
མ་ཡིན་པར་འཛིན་པ། བསམ་གཏན་གྱི་ཁྱད་པར་འགའ་ཞིག་ཐར་ལམ་དུ་འཛིན་པ། སྡུག་
བསྔལ་གཏན་ཟད་དུ་བྱེད་པའི་ཐར་ལམ་མེད་པར་འཛིན་པ་རྣམས་སུ་ཡོད་པའི་ཕྱིར། ལྔ་པ་
ནི༑ སྡུག་བདེན་ལ་ལོག་ཞུགས་བཞིའི་གཉེན་པོར་སྡུག་བདེན་གྱི་རྣམ་པ་བཞི་བསྟན་པ་ནི་སྡུག་
བསྔལ་གྱི་སྡུག་བསྔལ་འདི་ཆོས་ཅན། མི་རྟག་པའི་རྣམ་པ་ཡིན་ཏེ། རེས་འགའ་སྐྱེ་བའི་
ཕྱིར༑ ཞེས་པ་ནི་ལོག་ཞུགས་དང་པོའི་གཉེན་པོ། །དེ་ཆོས་ཅན། སྡུག་བསྔལ་བའི་རྣམ་པ་ཡིན་

ཏེ༑ ལས་དང་ཉོན་མོངས་པའི་གཞན་དབང་ཅན་ཡིན་པའི་ཕྱིར།ར་བ་གཉིས་ཀྱི་
གཉེན་པོ། །དེ་ཆོས་ཅན། སྟོང་པའི་རྣམ་པ་ཡིན་ཏེ། དབང་བསྒྱ༴དག་དོན་གཞན་དུ་
མེད་པའི་ཕྱིར། བདག་མེད་ཡིན་ཏེ། རང་དབང་བའི་བདག་གི་ངོ་བ་པའི་ཕྱིར། ཞེས་
པ་གཉིས་ནི། ལོག་ཞུགས་ཕྱི་མའི་གཉེན་པོར་བསྟན་པ་ཡིན་ཏེ། བ་ྐས་ལས། སྡུག་
བསྔལ་གྱི་བདེན་པ་གང་ཞེ་ན། མི་རྟག་པའི་མཚན་ཉིད། སྟོང་པའི་ན་ཉིད། བདག་མེད་
པའི་མཚན་ཉིད་དོ། །ཞེས་གསུངས་པའི་ཕྱིར། ཀུན་འབྱུང་ལ་ལོག་ཤས་ནིའི་གཉེན་པོ་ལ་
ཀུནའབྱུང་གི་རྣམ་པ་བསྟན་པ་ནི། ཟག་བཅས་ཀྱི་ལས་དང་སྲེད་པ་ཟོས་ན། རྒྱུའི་རྣམ་པ་ཡིན་
ཏེ༑ རང་འབྲས་སྡུག་བསྔལ་གྱི་རྩ་བ་ཡིན་པའི་ཕྱིར། ཀུན་འབྱུང་གྀ་རྣམ་པ་ཡིན་ཏེ། རང་
འབྲས་སྡུག་བསྔལ་ཡང་ནས་ཡང་དུ་སྐྱེད་པའི་ཕྱིར། རབ་སྐྱེའི་རྣམ་པ་ཡིན་ཏེ། དེ་ཤུགས་དྲག་
ཏུ་སྐྱེད་པའི་ཕྱིར། སྲིད་པའི་སྲེད་པ་ཆོས་ཅན། རྐྱེན་ཀྱི་རྣམ་པ་ཡིན་ཏེ། རང་འབྲས་སྡུག་
བསྔལ་གྱི་ལྷན་ཅིག་བྱེད་རྐྱེན་ཡིན་པའི་ཕྱིར། ཞེས་པ་རྣམས་ཏེ། ཀུན་བཏུས་ལས། མདོར་
བསྡུ་ན་ཀུན་འབྱུང་བདེན་པའི་རྣམ་པ་བཞིར་རིག་པར་བྱ་སྟེ། རྒྱུའི་མཚན་ཉིད། ཀུན་འབྱུང་བའི་
མཚན་ཉིད། རབ་ཏུ་སྐྱེ་བའི་མཚན་ཉིད། རྐྱེན་གྱི་མཚན་ཉིད་དོ། །ཞེས་གསུངས་པའི་
ཕྱིར༑ འགོག་པ་ལ་ལོག་ཞུགས་བཞིའི་གཉེན་པོར་འགོག་བདེན་གྱི་རྣམ་པ་བཞི་བསྟན་པ་
ནི༑ ལྷག་མེད་མྱང་འདས་ཆོས་ཅན། འགོག་པའི་རྣམ་པ་ཡིན་ཏེ། སྡུག་བསྔལ་སྤངས་པའི་
བྲལ་བ་ཡིན་པའི་ཕྱིར། ཞི་བའི་རྣམ་པ་ཡིན་ཏེ། ཉོན་མོངས་སྤངས་པའི་བྲལ་བ་ཡིན་པའི་
ཕྱིར། གྱ་ནོམ་པའི་རྣམ་པ་ཡིན་ཏེ། ཕན་བདེའི་ངོ་བོར་གྱུར་པའི་ཐར་པ་ཡིན་པའི་ཕྱིར། ངེས་
པར་འབྱུང་བའི་རྣམ་པ་ཡིན་ཏེ། སྤངས་པ་སླར་མི་ལྡོག་པའི་ཆོས་ཅན་གྱི་ཐར་པ་ཡིན་པའི་
ཕྱིར༑ ཞེས་པ་བཞི་སྟེ། ཀུན་བཏུས་ལས། འགོག་པའི་བདེན་པའི་མཚན་ཉིད་རྣམ་པ་བཞིར་
རིག་པར་བྱ་སྟེ། འགོག་པའི་མཚན་ཉིད། ཞི་བའི་མཚན་ཉིད། གྱ་ནོམ་པའི་མཚན་ཉིད། ངེས་

པར་འབྱུང་བའི་མཚན་ཉིད་དོ། །ཞེས་གསུངས་པའི་ཕྱིར། ལམ་ལ་ལོག་ཞུགས་བཞིའི་གཉེན་
པོར་ལམ་གྱི་རྣམ་པ་བཞི་བསྟན་པ་ནི། བདག་མེད་མངོན་སུམ་གྱིས་རྟོགས་པའི་ཤེས་རབ་ཆོས་
ཅན༑ ལམ་གྱི་རྣམ་པ་ཡིན་ཏེ། ཐར་པར་བགྲོད་པར་བྱེད་པའི་ལམ་ཡིན་པའི་ཕྱིར། རིག་པའི་
རྣམ་པ་ཡིན་ཏེ། ཉོན་མོངས་ཀྱི་གཉེན་པོ་བྱེད་པའི་ལམ་ཡིན་པའི་ཕྱིར། སྒྲུབ་པའི་རྣམ་པ་ཡིན་
ཏེ༑ སེམས་ཀྱི་གནས་ལུགས་མངོན་སུམ་དུ་རྟོགས་པའི་ལམ་ཡིན་པའི་ཕྱིར། ངེས་པར་འབྱིན་
པའི་རྣམ་པ་ཡིན་ཏེ། སྡུག་བསྔལ་སླར་མི་ལྡོག་པའི་དོན་དུ་བྱེད་པའི་ལམ་ཡིན་པའི་ཕྱིར། ཀུན་
བཏུས་ལས། ལམ་གྱི་བདེན་པའི་མཚན་ཉིད་རྣམ་པ་བཞིར་ཤེས་པར་བྱ་སྟེ། ལམ་གྱི་མཚན་
ཉིད་དང་། རིགས་པའི་མཚན་ཉིད་དང་། སྒྲུབ་པའི་མཚན་ཉིད་དང་། ངེས་པར་འབྱིན་པའི་
མཚན་ཉིད་དོ། །ཞེས་གསུངས་པའི་ཕྱིར། འོ་ན། བདེན་པ་བཞི་པོ་དེ་ལ་ཅིའི་ཕྱིར་འཕགས་པའི་
བདེན་པ་ཞེས་བརྗོད། ཅེ་ན། དེ་ལྟར་བརྗོད་པའི་རྒྱུ་མཚན་ཡོད་དེ། བདེན་པ་བཞི་པོ་འདི་དག་གི་
ཁྱད་ཆོས་རྣམས་འཕགས་པ་རྣམས་ཀྱིས་གཟིགས་པ་ལྟར་བདེན་གྱི །བྱིས་པ་རྣམས་ཀྱིས་བཟུང་
བ་ལྟར་མི་བདེན་པའི་རྒྱ་མཚན་གྱིས་དེ་ལྟར་བརྗོད་པའི་ཕྱིར། ཉན་ས་ལས། འཕགས་པ་རྣམས་
ཀྱིས་བདེན་པ་དེ་དག་དེ་ཁོ་ན་ལྟ་བུ་ཡིན་པར་བདེན་པའི་སྒོ་ནས་ཡང་དག་པར་ཇི་ལྟ་བ་བཞིན་དུ་
མཁྱེན་ཅིང་གཟིགས་ཀྱི། བྱིས་པ་རྣམས་ཀྱིས་ཡང་དག་པ་ཇི་ལྟ་བ་བཞིན་དུ་མི་ཤེས་མི་མཐོང་
བས་ན། དེའི་ཕྱིར་འཕགས་པའི་བདེན་པ་རྣམས་ཞེས་བྱའོ། །ཞེས་གསུངས་པའི་ཕྱིར། གསུང་
རབ་རྣམས་སུ་བདེན་བཞིའི་རྣམ་གཞག་ལན་གྲངས་དུ་མར་གསུངས་པ་ལ་དགོས་པ་ཡོད་
དེ༑ ཐར་པ་ཐོབ་པར་འདོད་པ་རྣམས་ཀྱིས་བདེན་བཞི་ལ་བླང་དོར་ཚུལ་བཞིན་དུ་བྱ་དགོས་
སོ༑ ༑ཞེས་ཤེས་པར་བྱ་བའི་ཆེད་ཡིན་པའི་ཕྱིར།
༈ རྟེན་དཀོན་མཆོག་གསུམ་ལ་འདོམས་ཚུལ་དེ་ཇི་ལྟ་བུ་སྙམ་ན། སངས་
རྒྱས་ལ་ལམ་སྟོན་པ་པོར་བདེན་ཞེན་བཀག་པའི་ཕྱིར་དུ་འདོམས་ཚུལ་འཆད་པ་ལ། སངས་

རྒྱས་ལ་སངས་རྒྱས་དང༌། ཞེས་སོགས་གསུངས། ཆོས་ལ་སྐྱབས་དངོས་སུ་བདེན་ཞེན་
བཀག་པའི་ཕྱིར་དུ་འདོམས་ཚུལ་འཆད་པ་ལ། ཆོས་ལ་ཞེས་སོགས་གསུངས། དགེ་འདུན་ལ་
ལམ་སྒྲུབ་པའི་ཟླ་གྲོགས་སུ་བདེན་ཞེན་བཀག་པའི་ཕྱིར་དུ་འདོམས་ཚུལ་འཆད་པ་ལ། དགེ་
འདུན་ལ་སངས་རྒྱས་དཀོན་མཆོག་གི་ཁོངས་སུ། ཞེས་སོགས་གསུངས། གཞུང་འདིའི་ངག་
དོན་ནི། བྱང་ཆུབ་སེམས་དཔའ་སེམས་དཔའ་ཆེན་པོ་གང་ལས་ཤི་འཕོས་ནས་འདིར་སྐྱེས་པ་
ལགས་ཞེས་སོགས་ཀྱི་ཡུམ་བར་མའི་མདོ་ཚིག་ཆོས་ཅན། དགེ་འདུན་དཀོན་མཆོག་ལ་ལམ་
སྒྲུབ་པའི་ཟླ་གྲོགས་སུ་བདེན་ཞེན་བཀག་པའི་ཕྱིར་དུ་འདོམས་པ་ཡིན་ཏེ། དེ་དོན་དམ་པར་མེད་
པར་རྟོགས་པར་གྱིས་ལ་ཐ་སྙད་དུ་ལམ་སྒྲིབ་པའི་ཟླ་གྲོགས་སུ་བསྟེན་པར་གྱིས་ཤིག ཅེས་
འདོམས་པར་བྱེད་པའི་ཡུམ་བར་མའི་མདོ་ཚིག་ཡིན་པའི་ཕྱིར།
༈ སྐབས་འདིར་མཐའ་དཔྱད་པ་ལ། སྐྱབས་འགྲོའི་ཡུལ་ངོས་བཟུང་
བ༑ སྐྱབས་གསུམ་དུ་བཞག་པའི་དགོས་པ། སྐྱབས་སུ་འགྲོ་བའི་རྒྱུ། སྐྱབས་འགྲོའི་ངོ་
བོ༑ ༑རྒྱུ་སྐྱབས་དང་འབྲས་སྐྱབས་ཀྱི་ཁྱད་པར། ཀུན་རྫོབ་པའི་སྐྱབས་དང་དོན་དམ་པའི་སྐྱབས་
ཀྱི་ཁྱད་པར་དང་དྲུག་གོ །དང་པོ་ནི། མཛོད་ལས། གང་ཞིག་གསུམ་ལ་སྐྱབས་འགྲོ་
བ༑ ༑སངས་རྒྱས་དགེ་འདུན་བྱེད་པའི་ཆོས། །མི་སློབ་པ་དང་གཉིས་ཀ་དང་། །མྱ་ངན་འདས་
ལ་སྐྱབས་སུ་འགྲོ། །ཞེས་གསུངས་པས། བྱེ་བྲག་ཏུ་སྨྲ་བས་གཟུགས་སྐུ་རྣམ་པ་གཉིས་ཀྱི་རྒྱུད་
ཀྱི་མི་སློབ་ཟད་མི་སྐྱེ་ཤེས་པའི་ཡེ་ཤེས་དེ། གཟུགས་སྐུ་གཉིས་སངས་རྒྱས་སུ་བྱེད་པའི་བྱེད་
ཆོས་ཡིན་པས་སངས་རྒྱས་དཀོན་མཆོག་དང་ཐེག་ཆེན་སློབ་པ་དང་། ཐེག་དམན་སློབ་མི་སློབ་
པའི་རྒྱུད་ཀྱི་ལམ་བདེན་ལྟ་བུ་དེ། དེ་རྣམས་དགེ་འདུན་དཀོན་མཆོག་ཏུ་བྱེད་པའི་བྱེད་ཆོས་ཡིན་
པས་དགེ་འདུན་དཀོན་མཆོག འགོག་པ་མྱ་ངན་ལས་འདས་པ་དེ་ཆོས་དཀོན་མཆོག་ཏུ་འདོད་
ཅིང་༑ གཟུགས་སྐུ་རྣམ་པ་གཉིས་སངས་རྒྱས་ཡིན་ཀྱང་དེའི་གཟུགས་ཕུང་སྡུག་བདེན་

དང་༑ གང་ཟག་ཟུང་བཞི་ཡ་བརྒྱད་པོ་ལྟ་བུ་དགེ་འདུན་དཀོན་མཆོག་ཡིན་ཀྱང་དེའི་གཟུགས་
ཕུང་ལྟ་བུ་སྡུག་བདེན་དུ་འདོད་པ་ཡིན་ནོ།།
༈ ཐེག་ཆེན་པ་རང་གི་ལུགས་ནི། རྒྱུད་བླ་མ་ལས། འདུས་མ་བྱས་ཤིང་
ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པ་ལྡན། །དོན་
གཉིས་ལྡན་པའི་སངས་རྒྱས་ཉིད། །ཅེས་གསུངས་པས། སྐྱེ་འཇིག་གནས་གསུམ་དང་བྲལ་བ་
འདུས་མ་བྱས་དང༌། འབད་རྩོལ་གྱི་མཚན་མ་ཉེ་བར་ཞི་བ་ལྷུན་གྱིས་གྲུབ་པ་དང་། རང་གི་ངོ་
བོ་སྒྲ་རྟོག་སོགས་ཀྱིས་མངོན་སུམ་གྱིས་སྤྱོད་ཡུལ་དུ་བྱེད་མི་ནུས་པས་གཞན་གྱི་རྐྱེན་གྱིས་
རྟོགས་པ་མིན་པ། མཁྱེན་པའི་ཡོན་ཏན་ཤེས་བྱ་ཐམས་ཅད་མངོན་སུམ་དུ་མཁྱེན་པ་དང༌། བརྩེ་
བའི་ཡོན་ཏན་སེམས་ཅན་ཐམས་ཅད་ལ་སྙིང་བརྩེ་བ་དང་། ནུས་པའི་ཡོན་ཏན་རང་གི་རྟོགས་
པའི་དོན་གཞན་ལ་སྟོན་ནུས་པ་སྟེ་དྲུག་གི་དང་པོ་གསུམ་རང་དོན་གྱི་ཡོན་ཏན་དང༌། ཕྱི་མ་
གསུམ་གཞན་དོན་གྱི་ཡོན་ཏན་དུ་བསྡུ་ཞིང་དེ་དྲུག་གི་སྟེང་དུ་དབྱེ་གཞི་རང་དོན་གྱི་ཡོན་ཏན་
དང་༑ གཞན་དོན་གྱི་ཡོན་ཏན་གཉིས་བསྣན་ནས་བརྒྱད་དང་ལྡན་པར་གསུངས་པས། འདུས་མ་
བྱས་ལ་སོགས་པའི་ཡོན་ཏན་བརྒྱད་དང་ལྡན་པའི་སྐབས་མཐར་ཐུག་ཏུ་དམིགས་པ། སངས་
རྒྱས་དཀོན་མཆོག་གི་མཚན་ཉིད། ཆོས་དཀོན་མཆོག་གི་ཡོན་ཏན་འཆད་པ་ལ། རྒྱུད་བླ་མ་
ལས༑ བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱི། །གང་
ཞིག་གང་གི་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། ཆགས་བྲལ་ཉིད་ནི་
འགོག་པ་དང་། །ལམ་གྱི་བདེན་པ་དག་གིས་བསྡུས། །ཞེས་མུ་བཞིར་བསམ་དུ་མེད་པའི་རང་
བཞིན་རྣམ་དག་གི་ཡོན་ཏན། ལས་ཉོན་གྱི་སྒྲིབ་པ་ཅི་རིགས་པ་དང་བྲལ་བའི་ཡོན་ཏན། ཚུལ་
མིན་ཡིད་བྱེད་ཀྱི་རྟོག་པ་ཅི་རིགས་པ་དང་བྲལ་བའི་ཡོན་ཏན་ཏེ་འགོག་བདེན་གྱི་ཡོན་ཏན་གསུམ་
དང་༑ མི་མཐུན་ཕྱོགས་ཅི་རིགས་པ་དག་པའི་ཡོན་ཏན། མི་མཐུན་ཕྱོགས་ཀྱི་གཉེན་པོ་བྱེད་པའི་

ཡོན་ཏན། གསལ་བའི་ཡོན་ཏན་ཏེ། ལམ་བདེན་གྱི་ཡོན་ཏན་གསུམ་སྟེ་དྲུག དབྱེ་གཞི་འགོག་
ལམ་གྱི་ཡོན་ཏན་གཉིས་ཏེ་བརྒྱད་དང་ལྡན་པར་གསུངས་པས། འགོག་ལམ་གང་རུང་གི་ཡོན་
ཏན་དང་ལྡན་པའི་འཕགས་པའི་རྒྱུད་ཀྱི་རྣམ་བྱང་བདེན་པར་དམིགས་པ། ཆོས་དཀོན་མཆོག་གི་
མཚན་ཉིད། དགེ་འདུན་དཀོན་མཆོག་གི་ཡོན་ཏན་འཆད་པ་ལ། རྒྱུད་བླ་མ་ལས། ཇི་ལྟ་ཇི་སྐེད་
ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླམེད་
ཡོན་ཏན་དང་ལྡན་ཉིད། །ཅེས་ཇི་ལྟ་བ་མཁྱེན་པའི་ཡོན་ཏན། ཇི་སྙེད་པ་མཁྱེན་པའི་ཡོན་
ཏན༑ མཁྱེན་པ་ནང་གི་དོན་རིགས་པའི་ཡོན་ཏན་ཏེ་རིག་པའི་ཡོན་ཏན་གསུམ། །ཆགས་པའི་
སྒྲིབ་པ་ཅི་རིགས་པ་དག་པ། ཐོགས་པའི་སྒྲིབ་པ་ཅི་རིགས་པ་དང་བྲལ་བ། དམན་པའི་གྲིབ་པ་
ཅི་རིགས་པ་དང་བྲལ་བ་སྟེ། གྲོལ་བའི་ཡོན་ཏན་གསུམ་སྟེ་དྲུག་གི་སྟེང་དུ་དབྱེ་གཞི་རིག་པའི་
ཡོན་ཏན་དང༌། གྲོལ་བའི་ཡོན་ཏན་གཉིས་བསྣན་ནས་བརྒྱད་དང་ལྡན་པར་གསུངས་
པས༑ རིགས་གྲོལ་གྱི་ཡོན་ཏན་བརྒྱད་པོ་གང་རུང་དང་ལྡན་པའི་འཕགས་པར་དམིགས་
པ༑ དགེ་འདུན་དཀོན་མཆོག་གི་མཚན་ཉིད། གཉིས་པ་ནི། སྟོན་པ་བསྟན་པ་སློབ་དོན་
གྱིས༑ ༑ཐེག་པ་གསུམ་དང་བྱེད་གསུམ་ལ། །མོས་པ་རྣམས་ཀྱིས་དབང་བྱས་ནས། །སྐྱབས་
གསུམ་རྣམ་པར་བཞག་པ་ཡིན། །ཞེས་གསུངས་པ་ལྟར། སྤྱིར་གསུང་རབ་ལས་སྐྱབས་
གསུམ་དུ་བཞག་དགོས་པ་ནི། ཐེག་པ་ཆེན་པོའི་རིགས་ཅན་གྱི་གདུལ་བྱ་ལམ་དུ་ཞུགས་མ་
ཞུགས་གཉིས་ཀས་སངས་རྒྱས་དཀོན་མཆོག་ལ་མཆོག་ཏུ་བྱ་བ་བྱེད་པའི་དབང་དུ་བྱས་ནས་
སངས་རྒྱས་དཀོན་མཆོག་སྐྱབས་སུ་བཞག རང་སངས་རྒྱས་ཀྱི་རིགས་ཅན་ལམ་དུ་ཞུགས་མ་
ཞུགས་གཉིས་ཀས་ཆོས་དཀོན་མཆོག་ལ་མཆོག་ཏུ་བྱ་བ་བྱེད་པའི་དབང་དུ་བྱས་ནས་ཆོས་དཀོན་
མཆོག་སྐྱབས་སུ་བཞག གདུལ་བྱ་ཉན་ཐོས་ཀྱི་རིགས་ཅན་ལམ་དུ་ཞུགས་མ་ཞུགས་གཉིས་
ཀས་དགེ་འདུན་དཀོན་མཆོག་ལ་མཆོག་ཏུ་བྱ་བ་བྱེད་པའི་དབང་དུ་བྱས་ནས་དགེ་འདུན་དཀོན་

མཆོག་སྐབས་སུ་བཞག་གོ །གསུམ་པ་ནི། སྤིར་འཁོར་བའི་ཉེས་དམིགས་བསམ་ཁྱད་པར་
ངན་སོང་གི་ཉེས་དམིགས་བསམ་ནས་འཇིགས་པ་དྲན་པ་དང༌། དཀོན་མཆོག་གསུམ་ལ་
འཇིགས་པ་དེ་དག་ལས་སྐྱོབ་པའི་ནུས་པ་ཡོད་པར་ཡིད་ཆེས་པ་གཉིས་ཀྱི་རྒྱུ་ལ་བརྟེན་ནས་
དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་ནོ། །བཞི་པ་ནི། སྔར་སངས་རྒྱས་ཟིན་པའི་
སངས་རྒྱས་འཕགས་པ་རྣམས་ཀྱིས་ལམ་ཉམས་སུ་བླངས་ནས་འཁོར་བ་དང་ངན་སོང་གི་སྡུག་
བསྔལ་ལས་ཐར་འདུག་སྙམ་ནས་དེ་ལྟར་ཉམས་སུ་ལེན་པར་དམ་བཅས་ཤིང་གྲུབ་ཟིན་གྱི་དཀོན་
མཆོག་གསུམ་གྱི་སྐྱབས་འོག་ཏུ་ཆུད་པར་དམ་བཅས་པའི་སེམས་བྱུང་སེམས་པ་ནི། རྒྱུའི་
སྐྱབས་ཡིན། རང་གི་འཐོབ་བྱར་གྱུར་པའི་དཀོན་མཆོག་གསུམ་ཐོབ་པའི་ཕྱིར་དུ་ལམ་ཉམས་
སུ་བླང་དགོས་སྐམ་དུ་དམ་བཅས་ཤིང་དེ་གསུམ་གྱི་སྐབས་འོག་ཏུ་ཆུད་པར་དམ་བཅས་པའི་
སེམས་བྱུང་སེམས་པ་ནི་འབྲས་བུའི་སྐྱབས་འགྲོ་ཡིན་ནོ། །བསྡུ་ན། སྔར་གྱི་རྒྱུ་གཉིས་པོ་དེ་ལ་
བརྟེན་ནས་སངས་རྒྱས་དཀོན་མཆོག་ལ་སྐྱབས་སྟོན་པ་པོ། ཆོས་ལ་སྐྱབས་དངོས། དགེ་འདུན་
ལ་སྐྱབས་དེ་སྒྲུབ་པའི་ཟླ་གྲོགས་སུ་བསྟེན་དུ་རེ་འཆའ་བའི་སྒོ་ནས་སྐྱབས་སུ་འགྲོ་བ་ཡིན་
ནོ༑ ༑ལྔ་པ་ནི། ད་ལྟ་གྲུབ་ཟིན་པའི་དཀོན་མཆོག་གསུམ་རྒྱུའི་སྐྱབས་དང་། མ་འོངས་པ་ན་རང་
རྒྱུད་ལ་འབྱུང་བར་འགྱུར་བའི་དཀོན་མཆོག་གསུམ་འབྲས་བུའི་སྐྱབས་ཡིན་ནོ། །དྲུག་པ་
ནི༑ རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་
ཕྱིར༑ ༑ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐབས་མཆོག་མ་ཡིན་
ནོ༑ ༑ཞེས་གསུངས་པས། ལུང་གི་ཆོས་ལ་སོགས་པ་རྣམས་དོན་དམ་པའི་སྐབས་མ་ཡིན་
ཏེ༑ སངས་རྒྱས་མ་ཐོབ་གོང་དུ་དེ་ལ་ཐོས་བསམ་བྱེད་དགོས་ཤིང་དེའི་དོན་ཉམས་སུ་བླང་
་
དགོས་ཀྱང་སངས་རྒྱས་ཐོབ་ནས་གཟིངས་ལྟར་སྤང་བར་བྱ་བ་སྟེ། དེ་ལྟར་དུ་བྱ་མི་དགོས་པའི་
ཕྱིར༑ ཐེག་ཆེན་གྱི་མཐོང་ལམ་བར་ཆད་མེད་ལམ་ལྟ་བུ་དོན་དམ་པའི་སྐྱབས་མ་ཡིན་ཏེ། རང་

གི་འཛིན་སྟངས་ལ་མ་རིག་པའི་བསླད་པ་མ་ཞུགས་ཀྱང་། མ་རིག་པ་མ་སྤངས་པས་སྣང་ཚུལ་
དང་གནས་ཚུལ་མི་མཐུན་པའི་བརྫུན་པ་བསླུ་བའི་ཆོས་ཅན་ཡིན་པའི་ཕྱིར། ཐེག་དམན་དགྲ་
བཅོམ་པ་ལྟ་བུ་དོན་དམ་པའི་སྐྱབས་མ་ཡིན་ཏེ། ཉོན་སྒྲིབ་ཀྱི་འཇིགས་པ་མེད་ཀྱང་ཤེས་སྒྲིབ་ཀྱི་
འཇིགས་པ་དང་བཅས་པའི་ཕྱིར། དེས་ན་སངས་རྒྱས་དཀོན་མཆོག་ཁོ་ན་དོན་དམ་པའི་སྐབས་
ཡིན་ཏེ། རྒྱུད་བླ་མ་ལས། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་
ཡིན༑ ༑ཞེས་གསུངས་པའི་ཕྱིར། མཐར་ཐུག་གི་སྐབས་ལ་ཆོས་དང་དགེ་འདུན་དཀོན་མཆོག་
གཉིས་ཀྱང་ཚང་སྟེ། ཐུབ་པ་སངས་རྒྱས་བཅོམ་ལྡན་འདས་ལྟ་བུའི་ཐུགས་རྒྱུད་ཀྱི་སྤངས་
རྟོགས་ཀྱི་ཆོས་རྣམས་མཐར་ཐུག་གི་ཆོས་དང་། གཟུགས་སྐུ་རྣམ་པ་གཉིས་པོ་ལྟ་བུ་དེ་མཐར་
ཐུག་གི་དགེ་འདུན་དཀོན་མཆོག་ཡིན་པའི་ཕྱིར། རྒྱུད་བླ་མ་ལས། ཐུབ་པ་ཆོས་ཀྱི་སྐུ་ཅན་
ཕྱིར༑ ༑ཚོགས་ཀྱང་དེ་ཡི་མཐར་ཐུག་ཕྱིར། །ཞེས་གསུངས་པའི་ཕྱིར།
༈ འོ་ན། སྒྲུབ་པ་ལ་རང་དབང་དུ་འཇུག་པའི་རྒྱུ་སྤྱན་ལྔ་ལ་འདོམས་ཚུལ་དེ་
ཇི་ལྟ་བུ་ཞེ་ན། དེ་ཉིད་འཆད་པ་ལ། ཤའི་སྤྱན་དང་། ཞེས་སོགས་གསུངས། ཤཱ་རིའི་བུ་བྱང་
ཆུབ་སེམས་དཔའ་སེམས་དཔའ་ཆེན་པོ་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ་ཞེས་
སོགས་ཀྱི་ཡུམ་བར་མའི་མདོ་ཚིག་ཆོས་ཅན། སྤྱན་ལྔ་ལ་འདོམས་པ་ཡིན་ཏེ། སྤྱན་ལྔ་དོན་དམ་
པར་མ་གྲུབ་པར་རྟོགས་པར་གྱིས་ལ་ཐ་སྙད་དུ་རང་རྒྱུད་ལ་སྐྱེད་བྱེད་དུ་ཉམས་སུ་ལོངས་ཤིག་
ཅེས་འདོམས་པའི་ཡུམ་བར་མའི་མདོ་ཚིག་ཡིན་པའི་ཕྱིར། ༈ སྐབས་འདིར། མཐའ་དཔྱད་
པ་ལ། རྒྱུ། ངོ་བོ། ས་མཚམས། ཕན་ཡོན་ཏེ་བཞི། དང་པོ་ནི། འགྲེལ་ཆེན་ལས། ཤའི་
སྤྱན་ནི་རྫུ་འཕྲུལ་གྱི་རྐང་པ་བསྒོམས་པའི་སྟོབས་ལས་བྱུང་བའོ། །ཞེས་སོགས་གསུངས་
པས༑ རང་རྒྱུ་བསམ་གཏན་དང་། སྔོན་གྱི་ལས་ཀྱི་རྣམ་པར་སྨིན་པ་ལ་བརྟེན་ནས་འཐོབ་པ་ཡིན་
ནོ༑ ༑གཉིས་པ་ངོ་བོ་ནི། ཉི་སྣང་ལས། དེ་ལ་ལས་ཀྱི་རྣམ་པར་སྨིན་པ་ལས་བྱུང་

བའམ༑ བདག་པོའི་འབྲས་བུའི་ཡུལ་ཅན་ཡིན་ལ་དེ་ཡང་སྟོང་གསུམ་ཚུན་ཆད་ཀྱིས་བསྡུས་པ་
ཡིན་ནོ། །ཞེས་གསུངས་པས། འདི་དག་གིས་ཡུལ་སོ་སོར་ངེས་པའི་རྒྱུ་མཚན་གཉིས་སྟོན་པ་
ཡིན་ནོ། །སྔ་མས་དཔག་ཚད་བརྒྱ་ཚུན་ཆད་མཐོང་བར་བསྟན་ལ། ཕྱི་མས་སྟོང་གསུམ་ཕན་
ཆད་མི་མཐོང་བར་བསྟན་པས། དེ་ཡང་སྟོང་གསུམ་དུ་སྐྱེས་པའི་སེམས་ཅན་རྣམས་ཀྱིས་སྤྱི་
མཐུན་གྱི་ལས་བསགས་པ་ལ་བརྟེན་ནས་སྟོང་གསུམ་ཚུན་ཆད་ཀྱི་གཟུགས་འགྲུབ་པར་ནུས་
ཀྱི༑ དེ་ཕན་ཆད་འགྲུབ་པར་མི་ནུས་ལ། ལས་ཀྱི་རྣམ་པར་སྨིན་པ་ལས་བྱུང་བའི་ཤའི་མིག་
གིས་སྟོང་གསུམ་ཚུན་ཆད་མཐོང་སྲིད་ཀྱི། དེ་ཕན་ཆད་མཐོང་བ་མ་ཡིན་ནོ། །རང་གི་རྒྱུར་གྱུར་
པའི་བསམ་གཏན་གྱི་སེམས་དང་། སྔོན་གྱི་ལས་ཀྱི་རྣམ་པར་སྨིན་པ་ལས་བྱུང་ཞིང་རང་ཡུལ་དུ་
གྱུར་པའི་དཔག་ཚད་བརྒྱ་ཚུན་ཆད་ཀྱི་གཟུགས་ཕྲ་རགས་རྣམས་མཐོང་སྟོང་གསུམ་ཕན་ཆད་ཀྱི་
གཟུགས་ཕྲ་རགས་རྣམས་མི་མཐོང་བའི་རིག་པ་དེ། ལས་ཀྱི་རྣམ་པར་སྨིན་པ་ལས་བྱུང་བའི་
ཤའི་སྤྱན་དུ་འཇོག རང་རྒྱུ་བསམ་གཏན་གྱི་སེམས་ལ་བརྟེན་ནས་བྱུང་ཞིང་དཔག་ཚད་བརྒྱ་ཚུན་
ཆད་ཀྱི་འཆི་ཕོ་བར་བྱེད་པའི་སེམས་ཅན་ཕལ་ཆེར་མཐོང་བར་ནུས་པའི་རིག་པ་ཞིག ལྷའི་སྤྱན་
དུ་འཇོག ཤེས་རབ་ཀྱི་སྤྱན་གྱིས་ཆོས་ཐམས་ཅད་བདག་མེད་དུ་རྟོགས་ཤིང་། ཆོས་ཀྱི་སྤྱན་
གྱིས་རང་ཡུལ་དུ་གྱུར་པའི་འཕགས་པའི་གང་ཟག་གི་དབང་པོ་རྣོ་རྟུལ་རྣམས་རྟོགས། སངས་
རྒྱས་ཀྱི་སྤྱན་གྱིས་ཆོས་ཐམས་ཅད་མངོན་སུམ་དུ་རྟོགས་པ་ཡིན་ནོ། །གསུམ་པ་ནི། ཤའི་སྤྱན་
ཚོགས་ལམ་ནས། ལྷའི་སྤྱན་སྦྱོར་ལམ་ནས། ཤེས་རབ་ཀྱི་སྤྱན་མཐོང་ལམ་མཉམ་གཞག་
ནས༑ ཆོས་ཀྱི་སྤྱན་མཐོང་ལམ་རྗེས་ཐོབ་ནས་གཙོ་བོར་ཐོབ་ཅིང་། སངས་རྒྱས་ཀྱི་སྤྱན་རྗེས་སུ་
མཐུན་པ་ས་བརྒྱད་པ་ནས་ཐོབ་ཀྱང་། སངས་རྒྱས་ཀྱི་སྤྱན་དངོས་ནི་སངས་རྒྱས་ཀྱི་ས་ཁོ་ན་ན་
ཡོད་དོ། །བཞི་པ་ནི། ཤའི་སྤྱན་གྱིས་རང་གི་གདུལ་བྱ་གང་ན་གནས་པ་ཤེས་པ་དང་། ལྷའི་
སྤྱན་གྱིས་རང་གི་གདུལ་བྱ་གང་ནས་ཤི་འཕོས་ནས་གང་དུ་སྐྱེས་པ་ཤེས་པ་དང་། ཤེས་རབ་ཀྱི་

སྤྱན་གྱིས་ཆོས་རྣམས་ཀྱི་གནས་ལུགས་མངོན་སུམ་དུ་རྟོགས་པ་དང༌། ཆོས་ཀྱི་སྤྱན་གྱིས་
འཕགས་པ་དང་གདུལ་བྱའི་བྱེ་བྲག་ཤེས་པ་དང༌། སངས་རྒྱས་ཀྱི་སྤྱན་རྗེས་མཐུན་པས་
ཀྱང་༑ ཤེས་བྱ་ཇི་ལྟ་བ་དང་ཇི་སྙེད་པ་མངོན་སུམ་དུ་རྟོགས་པའི་སྒོ་ནས་སྒྲུབ་པ་ལ་རང་གི་ངང་
གི་འཇུག་པའི་ཕན་ཡོན་དང་ལྡན་པ་ཡིན་ནོ། ༈ འོ་ན་མངོན་ཤེས་དྲུག་ལ་འདོམས་ཚུལ་ཇི་ལྟ་བུ་
ཞེ་ན། རྫུ་འཕྲུལ་དང་། ཞེས་སོགས་ཀྱིས་བསྟན་པས་འདིའི་ངག་དོན་ནི། བྱང་ཆེན་མངོན་ཤེས་
ཀྱི་ཕ་རོལ་ཏུ་ཕྱིན་པ་ཐོབ་སྟེ་རྫུ་འཕྲུལ་གྱིས་རྣམ་པ་དུ་མ་ཉམས་སུ་མྱོང་བར་བྱེད་དོ་ཞེས་སོགས་
ཀྱི་ཡུམ་བར་མའི་མདོ་ཚིག་ཆོས་ཅན། མངོན་ཤེས་དྲུག་ལ་འདོམས་པ་ཡིན་ཏེ། མངོན་ཤེས་
དྲུག་དོན་དམ་པར་མ་གྲུབ་པར་རྟོགས་པར་གྱིས་ལ་ཐ་སྙད་དུ་རྒྱུད་ལ་སྐྱེད་བྱེད་དུ་ཉམས་སུ་
ལོངས་ཤིག་ཅེས་འདོམས་པའི་ཡུམ་བར་མའི་མདོ་ཚིག་ཡིན་པའི་ཕྱིར། འདིར་མཐའ་དཔྱད་པ་
ལ༑ སེམས་རྟེན། ཡིད་བྱེད་གང་གིས་འགྲུབ་པ། སོ་སོའི་ངོ་བོ། ཕན་ཡོན་ཏེ་བཞི། དང་པོ་
ནི༑ ཀུན་བཏུས་ལས། ཕྱི་རོལ་པའམ། ཉན་ཐོས་སམ། བྱང་ཆུབ་སེམས་དཔའ་འམ། དེ་
བཞིན་གཤེགས་པ་ཡང་རུང་སྟེ་དག་པའི་བསམ་གཏན་བཞི་ལ་བརྟེན་ནས་ཚད་མེད་པ་རྣམས་
མངོན་པར་འགྲུབ་བོ། །ཚད་མེད་པ་རྣམས་ཇི་ལྟ་བ་དེ་བཞིན་དུ་མངོན་པར་ཤེས་པ་ལྔ་ཡང་དེ་
བཞིན་ནོ། །ཞེས་དག་པ་བའི་བསམ་གཏན་གྱི་སེམས་ལ་བརྟེན་ནས་འགྲུབ་པར་གསུངས་ཀྱང་
དེར་མ་ངེས་ཏེ། སངས་རྒྱས་འཕགས་པའི་ཐུགས་རྒྱུད་ལ་སྙོམས་འཇུག་དག་པ་བ་མེད་པའི་
ཕྱིར༑ དེས་ན་མངོན་ཤེས་དང་པོ་ལྔ་པོ་དེ་རང་གི་སེམས་རྟེན་དུ་གྱུར་པའི་བསམ་གཏན་གྱི་དངོས་
གཞི་ཅིག་ལ་བརྟེན་པ་ཡིན་ནོ། །ཡང་ཀུན་བཏུས་ལས། ཡོན་ཏན་ལྷག་མ་རྣམས་ནི་ཕྱི་རོལ་
པའམ༑ ཉན་ཐོས་སམ། བྱང་ཆུབ་སེམས་དཔའ་འམ། དེ་བཞིན་གཤེས་པ་ཡང་རུང་སྟེ་རབ་
མཐའི་བསམ་གཏན་བཞི་པའི་སེམས་ལ་བརྟེན་ནས་འགྲུབ་བོ། །ཞེས་ཟག་ཟད་ཀྱི་མངོན་ཤེས་དེ་
རང་གི་སེམས་རྟེན་དུ་གྱུར་པའི་རབ་མཐའི་བསམ་གཏན་གྱི་སེམས་གཅིག་ལ་བརྟེན་པར་

གསུངས་པའི་རབ་མཐའ་ཞེས་པ་ནི། ཡོན་ཏན་ཁྱད་པར་ཅན་གྱི་རྟེན་བྱེད་པའི་བསམ་གཏན་གྱི་
སེམས་ལ་གསུངས་པ་ལྟར་ཡིན་ནོ། །གཉིས་པ་ནི། མདོ་སྡེ་རྒྱན་ལས། བསམ་གཏན་བཞི་པ་
ཤིན་ཏུ་དག་ཐོབ་ནས །མི་རྟོག་ཡེ་ཤེས་ཡོངས་སུ་བཟུང་བ་དང་། །ཇི་ལྟར་རྣམ་གནས་ཡིད་ལ་
བྱེད་པ་ཡིས། །མཐུ་འགྲུབ་པ་ཡི་དམ་པ་འཐོབ་པར་འགྱུར། །ཞེས་གསུངས་པས། །ལུས་ཡང་
བར་ཡིད་ལ་བྱས་པས་རྫུ་འཕྲུལ་གྱི་མངོན་པར་ཤེས་པ་འགྲུབ། ཕྱོགས་ཐམས་ཅད་སྒྲས་ཁྱད་
པར་ཡིད་ལ་བྱས་པས་ལྷའི་རྣ་བའི་མངོན་པར་ཤེས་པ་དང་། གཞན་གྱི་ཕྱིའི་ལུས་ཀྱི་རྣམ་འགྱུར་
ལ་བརྟེན་ནས་ནང་གི་སེམས་ཀྱི་ཀུན་སློང་དཔོག་པར་བྱས་པ་ལ་བརྟེན་པས་གཞན་གྱི་སེམས་
ཤེས་པའི་མངོན་པར་ཤེས་པ་དང༌། ཡིད་བྱེད་འགག་མ་ཐག་པའི་མཚན་མ་ཡིད་ལ་བྱེད་
ཅིང་༑ ཡིད་བྱེད་སྔ་མ་ཡིད་ལ་བྱས་པས་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ་
དང་༑ ཕྱོགས་ཐམས་ཅད་ལ་གཟུགས་ཀྱི་ཁྱབ་པར་ཡིད་ལ་བྱས་པས་ལྷའི་མིག་གི་མངོན་པར་
ཤེས་པ་དང༌། གང་ཟག་དང་ཆོས་ཀྱི་བདག་མེད་པ་ཡིད་ལ་བྱས་པས་ཟག་ཟད་ཀྱི་མངོན་ཤེས་
འགྲུབ་པ་ཡིན་ནོ། །གསུམ་པ་ནི། རང་གི་སེམས་རྟེན་དུ་གྱུར་པའི་བསམ་གཏན་གྱི་དངོས་གཞི་
ལ་བརྟེན་ཅིང་། ལུས་གཅིག་དུ་མར་བསྒྱུར་ཞིང་དུ་མ་གཅིག་ཏུ་སྡུད་པ་སོགས་བྱེད་པའི་མངོན་
ཤེས་སུ་དམིགས་པ། མངོན་ཤེས་དང་པོའི་ངོ་བོ། །ཟུར་དང་པོ་སྔར་བཞིན་ལ། འཇིག་རྟེན་གྱི་
ཁམས་ཐམས་ཅད་ན་གནས་པའི་སྒྲ་ཆུང་ངུ་དང་། སྒྲ་ཆེན་པོ་ཐོས་པའི་རིགས་སུ་གནས་པའི་
མངོན་ཤེས་སུ་དམིགས་པ། མངོན་ཤེས་གཉིས་པའི་ངོ་བོ། །དང་པོ་སྔར་བཞིན་ལ གཞན་གྱི་
སེམས་འདོད་ཆགས་དང་བཅས་པ་དང་བྲལ་བ་སོགས་ཅི་རིགས་པ་ཤེས་པའི་རིགས་སུ་གནས་
པའི་མངོན་ཤེས་སུ་དམིགས་པ། མངོན་ཤེས་གསུམ་པའི་ངོ་བོ། དང་པོ་སྔར་ལྟར་ལ། རང་
དང་གཞན་གྱི་ཚེ་རབས་སྔ་མ་བརྒྱ་སྟོང་སོགས་དྲན་པའི་རིགས་སུ་གནས་པའི་མངོན་ཤེས་སུ་
དམིགས་པ། མངོན་ཤེས་བཞི་པའི་ངོ་བོ། །དང་པོ་སྔར་ལྟར་ལ། རང་ཡུལ་དུ་གྱུར་པའི་

བསྐལ་བ་དང་མ་བསྐལ་བ་ལ་སོགས་པའི་གཟུགས་ཕྲ་རགས་ཐམས་ཅད་མཐོང་བའི་རིགས་སུ་
གནས་པའི་མངོན་ཤེས་སུ་དམིགས་པ། མངོན་ཤེས་ལྔ་བའི་ངོ་བོ། སྔ་མ་དག་ལ་ཡང་རང་
ཡུལ་ཞེས་བསྣན་ན་ལེགས་སོ། །ཉོན་སྒྲིབ་སྤངས་པའི་སྤངས་པ་མངོན་སུམ་དུ་རྟོགས་པའི་རབ་
ཏུ་ཕྱེ་བའི་མངོན་ཤེས་སུ་དམིགས་པ། ཟག་པ་ཟད་པའི་ཤེས་པའི་མངོན་ཤེས་ཀྱི་མཚན་
ཉིད༑ དང་པོ་ལྔ་ཕྱི་རོལ་པ་དང་མཐུན་མོང་བ་དང་། ཕྱི་མ་དགྲ་བཅོམ་པ་ཁོ་ནའི་ཡོན་ཏན་ཡིན་
ནོ༑ ༑བཞི་པ་ནི། མངོན་ཤེས་དང་པོས་རྫུ་འཕྲུལ་བསྟན་པའི་སྒོ་ནས་གདུལ་བྱ་འདུན་པར་
བྱེད༑ གཉིས་པས་འཇིག་རྟེན་གྱི་ཁམས་རྣམས་ན་གནས་པའི་དགེ་བའི་བཤེས་གཉེན་གྱི་ཆོས་
སྟོན་པའི་སྒྲ་ཐོས་པར་བྱེད། གསུམ་པས་གདུལ་བྱརྣམས་ཀྱི་སེམས་ཀྱི་སྤྱོད་པ་ཤེས་ནས་ཇི་ལྟར་
འཚམས་པའི་དོན་ལ་སྦྱོར་བར་བྱེད། བཞི་བས་རང་གི་གདུལ་བྱ་དང་དགེ་བའི་བཤེས་གཉེན་
རྣམས་ཚེ་རབས་སྔ་མ་ནས་ད་ལྟའི་བར་དུ་གང་ན་གནས་པ་དང་གང་དུ་སྐྱེ་བ་ཤེས་པར་བྱེད། ལྔ་
པས་བསྐལ་བ་དང་མ་བསྐལ་བའི་གཟུགས་མཐོང་བའི་སྒོ་ནས་སྒྲུབ་པ་ལ་མྱུར་དུ་འཇུག་པར་
བྱེད༑ དྲུག་པས་ཉོན་མོངས་དང་ཤེས་བྱའི་སྒྲིབ་པའི་འཇིགས་པ་མི་འབྱུང་བར་གཞན་དོན་
སོགས་ལ་འཇུག་པའི་ཕན་ཡོན་ཡོད་དོ།།
༈ མཐོང་ལམ་ལ་འདོམས་ཚུལ་ཇི་ལྟ་བུ་ཞེ་ན། དེ་ཡང་མཐོང་བའི་ལམ
བདེན་པ་བཞིས་བསྡུས་པ། ཞེས་སོགས་ཀྱིས་བསྟན་ལ། ངག་དོན་ནི། བྱང་ཆུབ་སེམས་དཔའ་
སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་སྤོབས་པར་བྱོས་ཤིག་ཅེས་
སོགས་ཀྱི་ཡུམ་བར་མའི་མདོ་ཚིགས་ཆོས་ཅན། མཐོང་ལམ་ལ་འདོམས་པ་ཡིན་ཏེ། མཐོང་
ལམ་དོན་དམ་པར་མ་གྲུབ་པར་རྟོགས་པར་གྱིས་ལ་ཐ་སྙད་དུ་སྤང་བྱ་ཀུན་བརྟགས་ཀྱི་གཉེན་
པོར་སྒོམས་ཤིག་ཅེས་འདོམས་པའི་ཡུམ་བར་མའི་མདོ་ཚིག་ཡིན་པའི་ཕྱིར།
༈ སྒོམ་ལམ་ལ་འདོམས་ཚུལ་འཆད་པ་ལ། འདུས་བྱས་དང་འདུས་མ་

བྱས་དག །ཅེས་སོགས་གསུངས། ངག་དོན་ནི། རབ་འབྱོར་འདུས་བྱས་ཀྱི་དབྱིངས་མེད་པར་
འདུས་མ་བྱས་ཀྱི་དབྱིངས་གདགས་པར་མི་ནུས་སོ་ཞེས་སོགས་ཀྱི་ཡུམ་བར་མའི་མདོ་ཚིག་
ཆོས་ཅན། སྒོམ་ལམ་ལ་འདོམས་པ་ཡིན་ཏེ། སྒོམ་ལམ་དོན་དམ་པར་མ་གྲུབ་ཀྱང་ཐ་སྙད་དུ་
སྤང་བྱ་ལྷན་སྐེས་ཀྱི་གཉེན་པོར་སྒོམས་ཤིག་ཅེས་འདོམས་པའི་ཡུམ་བར་མའི་མདོ་ཚིག་ཡིན་
པའི་ཕྱིར། འོ་ན་སྒོམ་ལམ་སྒོམ་ཚུལ་ཇི་ལྟ་བུ་སྙམ་ན། མཐོང་ལམ་གྱི་སྐབས་སུ་མངོན་སུམ་དུ་
མཐོང་བ་དེ་ཉིད་སྒོམ་ལམ་གྱི་སྐབས་སུ་གོམས་པ་ལྷུར་ལེན་གྱི་ཚུལ་གྱིས་སྒོམ་པ་ཡིན་
ཞིང་༑ ཐེག་པ་ཆེན་པོའི་མཐོང་ལམ་གྱི་སྐབས་སུ་སྟོང་པ་ཉིད་ལ་གཉིས་སྣང་ནུབ་པའི་ཚུལ་གྱིས་
མཉམ་པར་གཞག་པ་ལྟར། སྒོམ་ལམ་དུ་ཡང་དེ་ལྟར་མཉམ་པར་བཞག་ནས་བསྒོམས་པས་
སྒོམ་སྤངས་ཤེས་སྒྲིབ་དགུ་རིམ་གྱིས་སྤོང་པར་འགྱུར་ཞིང་དེ་དག་སྤངས་པའི་རྣམ་གྲོལ་ལམ་
དང་སྤངས་པ་གཉིས་ངོ་བོ་གཅིག་པའི་ཚུལ་གྱི་མཉམ་གཞག་ཏུ་འཐོབ་པར་བྱེད། ཆོས་ཉིད་
མངོན་སུམ་དུ་མཐོང་བའི་མཐོང་སྒོམ་གྱི་ལམ་གཉིས་ཀྱིས་ཆོས་ཉིད་རྟོགས་ཚུལ་ལ་མི་འདྲ་བའི་
ཁྱད་པར་མེད་ཀྱང་། ཆོས་ཉིད་འཐོབ་ཚུལ་ལ་ཁྱད་པར་ཡོད་དེ། ས་གཉིས་པའི་ངོ་སྐལ་གྱི་སྤང་
བྱ་སྤངས་པའི་ཁྱད་པར་དུ་བྱས་པའི་ཆོས་ཉིད་དེ་ས་གཉིས་པའི་རྣམ་གྲོལ་ལམ་གྱིས་ཐོབ་
ཀྱང་༑ ས་དང་པོའི་རྣམ་གྲོལ་ལམ་གྱིས་མ་ཐོབ་པའི་ཕྱིར། དེས་ས་གོང་མ་རྣམས་ལ་ཡང་
མཚོན་ནོ། །འགོག་བདེན་དོན་དམ་བདེན་པར་བཞེད་པ་རྣམས་ས་བཅུའི་རྣམ་གྲོལ་ལམ་ལ་
འགོག་པ་གསར་མཐོང་རེ་ཡོད་པར་བཞེད་ཀྱང༌། འདིར་འགོག་བདེན་ཀུན་རྫོབ་བདེན་པ་ཡིན་
པས༑ དེ་དག་ལ་འགོག་པ་གསར་ཐོབ་རེ་ཡོད་ཀྱང་གསར་མཐོང་རེ་རེ་མེད་དེ། གལ་ཏེ་ཡོད་ན་
སློབ་ལམ་དུ་བློ་གཅིག་གིས་བདེན་གཉིས་དུས་ཅིག་ཅར་དུ་མངོན་སུམ་དུ་རྟོགས་པར་ཐལ་བ་
དང་༑ མཉམ་རྗེས་ངོ་བོ་གཅིག་ཏུ་ཐལ་བ་དང༌། བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་
ཟད་པར་སྤངས་པ་ལ་སོགས་པ་ཉེས་པ་དུ་མ་འཇུག་པའི་ཕྱིར་ཏེ། འདིའི་ཐད་ཀྱི་རྣམ་བཤད་སྙིང་

པོའི་རྒྱན་དུ། སྐབས་འདིར་སྔ་མ་ཁ་ཅིག་གིས་ས་བཅུའི་མཉམ་གཞག་ལ་ཆོས་ཉིད་མཐོང་བ་ལ་
ཁྱད་པར་མེད་ཀྱང་། ཆོས་སྐུ་མཐོང་བ་ལ་ཁྱད་པར་ཡོད། ཅེས་ཟེར་བ་ནི་འགོག་བདེན་དོན་དམ་
བདེན་པར་འདོད་ན་དེ་ལྟར་རིགས་མོད་ཀྱང་། ཀུན་རྫོབ་བདེན་པ་ཡིན་ན། ཆོས་ཉིད་མངོན་སུམ་
དུ་རྟོགས་པའི་སློབ་པའི་ཡེ་ཤེས་དེ་ཉིད་ཀྱིས་ཀུན་རྫོབ་བདེན་པ་དངོས་སུ་འཇལ་བ་ནི་རིགས་པའི་
ལམ་ལས་འདས་པ་ཡིན་ཏེ།སློབ་ལམ་ན་མཉམ་རྗེས་ངོ་བོ་གཅིག་ཏུ་འགྱུར་བ་ཡོད་པར་ཐལ་བ་
དང་༑ བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཟད་པར་སྤངས་པར་ཐལ་བ་དང་། རྫོགས་
སྨིན་སྦྱང་བ་མ་བྱས་པར་བྱང་ཆུབ་སེམས་དཔས་ཡང་དག་པའི་མཐའ་སྔོན་དུ་བྱས་པ་ལ་ཉེས་པ་
ཅུང་ཟང་ཀྱང་མེད་པར་འགྱུར་རོ། །ཞེས་གསུངས་པའི་ཕྱིར། འདིས་ཐེག་པ་ཆེན་པོའི་བར་ཆད་
མེད་ལམ་གྱིས་ཀུན་རྫོབ་པའི་ཆོས་དངོས་སུ་འཇལ་བ་བཀག སྐབས་གཉིས་པར་མཐོང་ལམ་
གྱི་སྐབས་སུ་ཐེག་པ་ཆེན་པོའི་མཐོང་ལམ་སྡུག་བསྔལ་ཆོས་བཟོད་ཀྱིས་སྡུག་བདེན་ཤུགས་ལ་
རྟོགས་པ་བཀག་པའི་ཕྱིར། དྲངས་མ་ཐག་པའི་གསུང་འདི་ལ་བརྟེན་ནས། ཐེག་ཆེན་མཐོང་
ལམ་བར་ཆད་མེད་ལམ་པའི་རྒྱུད་ལ་ཐེག་ཆེན་ཀུན་རྫོབ་སེམས་བསྐྱེད་ཡོད་པར་འདོད་པ་ཁེགས་
ཏེ༑ ཇི་ལྟར་ཁེགས་ན། རྫོགས་སྨིན་སྦྱངས་གསུམ་མ་བྱས་པར་བྱང་ཆུབ་སེམས་དཔས་ཆོས་
ཉིད་ལ་ཡུན་རིང་པོར་བསྐལ་པ་ལ་སོགས་པའི་བར་དུ་མཉམ་པར་གཞག་པས་གཞན་དོན་རྒན་
ཆད་པའི་ཉེས་པར་འགྱུར་བ་མ་ཡིན་པར་ཐལ། ཆོས་ཉིད་ལ་མངོན་སུམ་གྱིས་མཉམ་པར་
གཞག་བཞིན་པའི་བྱང་ཆུབ་སེམས་དཔའི་རྒྱད་ལ་ཐེག་ཆེན་ཀུན་རྫོབ་སེམས་བསྐྱེད་སོགས་
གཞན་དོན་བྱ་འདོད་ཀྱི་བསམ་པ་ཡོད་པའི་ཕྱིར། རྟགས་ཁས། འདོད་ན། རྫོགས་མིན་སྦྱང་པ་
མ་བྱས་པར་བྱང་ཆུབ་སེམས་དཔས་ཡང་དག་པའི་མཐའ་མངོན་དུ་བྱས་པ་ལ་ཉེས་པ་ཅུང་ཟད་
ཀྱང་མེད་པར་འགྱུར་རོ། །ཞེས་གསུངས་པའི་དོན་གང་ཡིན་སོམས་ཤིག ལམ་དེ་གཉིས་ཀྱིས་
ཆོས་ཉིད་རྟོགས་ཚུལ་ལ་རིགས་ཐ་དད་པའི་ཁྱད་པར་མེད་དེ། མཐོང་ལམ་གྱིས་ཆོས་ཉིད་ལ་

མཉམ་པར་གཞག་པའི་ཚེ་ཀུན་རྫོབ་ཀྱི་སྣང་བ་མི་འཆར་བར་དགག་བྱ་བདེན་གྲུབ་བཅད་ཙམ་གྱི་
མེད་དགག་དེ་ཉིད་ལ་མཉམ་པར་བཞག་ཅིང་། ཐེག་ཆེན་གྱི་སྒོམ་ལམ་གྱིས་ཀྱང་དེ་ལྟར་མཉམ་
པར་བཞག་པའི་ཕྱིར། འོ་ན་དེ་གཉིས་ཀྱི་སྤང་བྱ་སྤོང་པའི་ནུས་པ་ལ་ཁྱད་མེད་དུ་འགྱུར་རོ་ཞེ་
ན༑ སྐྱོན་མེད་དེ། དེ་གཉིས་ཀྱིས་ཆོས་ཉིད་རྟོགས་ཚུལ་ལ་ཁྱད་པར་མེད་ཀྱང་། སྒོམ་ཡུན་རིང་
ཐུང་གི་གནད་ཀྱིས་ནུས་པ་ཆེ་ཆུང་ཡོད་པས། ལམ་སྔ་མས་སྤང་བྱ་ལྷན་སྐྱེས་ཀྱི་ས་བོན་སྤོང་མི་
ནུས་ཤིང་། ཕྱི་མས་ནུས་པའི་ཕྱིར། དཔེར་ན། སྒྲ་མི་རྟག་རྟོགས་ཀྱི་རྗེས་དཔག་གིས་སྒྲ་རྟག་
འཛིན་གྱི་སྒྲོ་འདོགས་ཀུན་བརྟགས་མངོན་གྱུར་བ་དང་ལྷན་ཅིག་ཏུ་མི་གནས་པའི་སྒོ་ནས་དེ་ལ་
གནོད་ཅིང༌། ལྷན་སྐྱེས་མངོན་གྱུར་བ་ལ་དེ་ལྟར་མི་གནོད་པ་བཞིན་ནོ། །དེའི་དོན་ཡང་སྒྲ་མི་
རྟག་རྟོགས་ཀྱི་རྗེས་དཔག་གིས་རང་གི་བྱེད་པ་མ་ཉམས་པའི་བར་དུ་རང་རྒྱུད་ལྡན་གྱི་གང་ཟག་
གི་རྒྱུད་ལ་སྒྲ་རྟག་འཛིན་གྱི་སྒྲོ་འདོགས་ཀུན་བརྟགས་མངོན་གྱུར་མི་འབྱུང་བར་བྱེད་ནུས་
ལ༑ ལྷན་སྐྱེས་ལ་དེ་ལྟར་མི་ནུས་པའི་དོན་ནོ། །སྤྱིར་དེས་ལྷན་སྐྱེས་ལ་ཡང་གནོད་དེ། དེ་
གཉིས་དམིགས་པ་གཅིག་ལ་དམིགས་ནས་འཛིན་སྟངས་དངོས་སུ་འགལ་བའི་ཕྱིར། གནོད་
ཚུལ་དེ་ཡང་རང་དང་རྒྱུད་གཅིག་པའི་གང་ཟག་གི་རྒྱུད་ལ་འཇོག་གི །རྒྱུད་ཐ་དད་པའི་གང་ཟག་
གི་རྒྱུད་ལ་དེ་ལྟར་བཞག་པར་མི་བྱ་སྟེ། སྒྲ་མི་རྟག་རྟོགས་ཀྱི་རྗེས་དཔག་དེས་རང་རྒྱུད་ལྡན་གྱི་
གང་ཟག་དང་རྒྱུད་ཐ་དད་པའི་གང་ཟག་གཞན་གྱི་རྒྱུད་ལ་སྒྲ་རྟག་འཛིན་གྱི་སྒྲོ་འདོགས་ཀུན་
བརྟགས་མངོན་གྱུར་བ་འབྱུང་བ་འགོག་མི་ནུས་པའི་ཕྱིར།
༈ སངས་རྒྱས་ལ་སོགས་དཀོན་མཆོག་གསུམ། །ཞེས་པའི་སྐབས་ཀྱི་དགེ་
འདུན་དཀོན་མཆོག་གི་རྣམ་གཞག་མདོ་ལས་མང་དུ་གསུངས་པ་རྣམས་ཀྱི་ངོ་བོ་དང་དབྱེ་བ་
སོགས་རྟོགས་དཀའ་བས་དེ་བདེ་བླག་ཏུ་རྟོགས་པར་བྱ་བའི་ཕྱིར་དུ་རྗེ་བཙུན་གྱིས། དབང་པོ་
རྟུལ་དང་རྣོན་པོ་དག །ཅེས་སོགས་ཚིགས་བཅད་གཉིས་གསུངས་པ་ཡིན་ཏེ། འགྲེལ་པ་འདི་

ཉིད་ལས། དགེ་འདུན་དཀོན་མཆོག་གི་སྐབས་སུ་བདེ་བླག་ཏུ་རྟོགས་པར་བྱ་བའི་ཕྱིར་བར་
སྐབས་ཀྱི་ཚིགས་སུ་བཅད་པ་གཉིས་སོ། །ཞེས་གསུངས་པའི་ཕྱིར། ཉི་ཤུར་འབྱེད་ཚུལ་
ནི༑ ཤཱནྡཱི་པ་དང༌། བུདྡྷཤྲིས་ནི་གཞུང་གི་དངོས་སུ་ཟིན་པ་ལ་ཉི་ཤུར་བཞེད་ལ། དེ་ཡང་། རྒྱུན་
ཞུགས་ཞུགས་པ་དབང་པོ་རྣོ་རྟུལ་གཉིས། །ཕྱིར་འོང་ཞུགས་པ། ཕྱིར་མི་འོང་ཞུགས་
པ༑ རིགས་གནས་རིགས་སྐྱེས་གཉིས། ཕྱིར་འོང་ཚེ་གཅིག་བར་ཆད་གཅིག་པ། འདའ་བ་
བཞི༑ འོག་མིན་གྱི་མཐར་ཐུག་འགྲོ། འཕར་བ་གསུམ། སྲིད་རྩེའི་མཐར་ཐུག་
འགྲོ༑ གཟུགས་ཀྱི་ཆགས་བཅོམ། མཐོང་ཆོས་ཞི། ལུས་མངོན་བྱེད། བསེ་རུ་རང་སངས་
རྒྱས་ཏེ་ཉི་ཤུའོ། །ཞེས་བཞེད། འཕགས་གྲོལ་གྱིས་རྩ་བས་དངོས་སུ་ཟིན་པ་བཅུ་དྲུག ཁ་སྐོང་
བཞི་དང་ཉི་ཤུར་བཞེད་ལ། དངོས་སུ་ཟིན་པ་བཅུ་དྲུག་ནི། དབང་པོ་རྟུལ་དང་རྣོན་པོ་དག །ཅེས་
པས༑ རྒྱུན་ཞུགས་འབྲས་གནས་དབང་པོ་རྣོ་རྟུལ་གྱི་མིང་ཅན་གཉིས། གཞན་རྣམས་སློབ་དཔོན་
དང་འདྲ་བ་ལ། འཕར་གསུམ་སྲིད་རྩེའི་མཐར་ཐུག་འགྲོ། །ཞེས་པས་གོང་འཕོ་བའི་མིང་ཅན
གཅིག་བསྟན་པར་བཞེད། ཁ་སྐོང་བཞི་ནི། རྒྱུན་ཞུགས་ཞུགས་པ། འབྲས་གནས་བར་པ་
གཉིས་ཀྱི་ཙམ་པོ་བ་གཉིས། དགྲ་བཅོམ་ཞུགས་པ་རྣམས་ལ་བཞེད། སློབ་དཔོན་སེངྒེ་བཟང་
པོས་རྩ་བས་དངོས་སུ་ཟིན་པ་བཅུ་བདུན་ཁ་སྐོང་གསུམ་སྟེ་ཉི་ཤུར་བཞེད་ལ། དངོས་ཟིན་བཅུ་
བདུན་ནི། དབང་པོ་རྟུལ་དང་རྣོན་པོ་དག །ཅེས་པས། རྒྱུན་ཞུགས་ཞུགས་པ་དབང་པོ་རྣོ་རྟུལ་
གྱི་མིང་ཅན་གཉིས་བསྟན་ཅིང་། དེ་ཉིད་འགྲེལ་པ་འདིར་འཆད་པ་ལ། འཆད་པར་འགྱུར་པའི་
ལམ་ཤེས་པ་ཉིད་ཀྱིས་བསྡུས་པ། ཞེས་གསུངས། །རྒྱུན་ཞུགས་འབྲས་གནས་ཙམ་པོ་བའི་
མིང་ཅན་རྩ་བས་དངོས་སུ་མ་ཟིན་པ་འགྲེལ་པས་ཁ་བསྐངས་ནས་འཆད་པ་ལ། དེའི་འོག་ཏུ་
རྒྱུན་དུ་ཞུགས་པ་ཡིན་ནོ། །ཞེས་གསུངས། རིགས་གནས་རིགས་ཞེས་པས། རྒྱུན་ཞུགས་
འབྲས་གནས་ཁྱད་པར་ཅན་རིགས་གནས་རིགས་སྐྱེ་བའི་མིང་ཅན་གཉིས་བསྟན་པ་འགྲེལ་བ་

འདིར་འཆད་པ་ལ། དེའི་འོག་ཏུ་དེ་ཉིད་ལྷ་དང་མིའི་ཞེས་སོགས་གསུངས། དད་དང་མཐོང་
ཐོབ༑ ཅེས་པས། འབྲས་བུ་བར་པ་གཉིས་ཀྱི་ཞུགས་པའི་མིང་ཅན་གཉིས་བསྟན་པའི་དང་པོ་
འདིར་འཆད་པ་ལ། དེའི་འོག་ཏུ་དབང་པོ་རྟལ་པོ་དང་རྣོནཔོ། །ཞེས་སོགས་གསུངས། ཕྱིར་
འོང་འབྲས་གནས་ཙམ་པོ་བའི་མིང་ཅན་རྩ་བས་དངོས་སུ་མ་ཟིན་པ་འགྲེལ་པས་ཁ་བསྐངས་ནས་
འཆད་པ་ལ། དེའི་འོག་ཏུ་ལན་ཅིག་ཕྱིར་འོང་བ་ཡིན་ནོ། །ཞེས་གསུངས། བར་ཆད་
གཅིག ཅེས་པ་ས། ཕྱིར་འོང་འབྲས་གནས་ཁྱད་པར་ཅན་ཚེ་གཅིག་བར་ཆད་གཅིག་པའི་མིང་
ཅན་དངོས་སུ་བསྟན་པ་འགྲེལ་པ་འདིར་འཆད་པ་ལ། དེའི་འོག་ཏུ་དེ་གཉིད་གཞན་བར་ཆད་
གཅིག་པ་ཡིན་ནོ། །ཞེས་གསུངས། ཕྱིར་མི་འོང་ཞུགས་པའི་མིང་ཅན་དབང་པོ་རྣོ་རྟུལ་གཉིས་
གྲངས་གཅིག་ཏུ་བྱས་ནས་འཆད་པ་ལ། འགྲེལ་བ་འདིར། དེའི་འོག་ཏུ་སྔ་མ་བཞིན། ཞེས་
སོགས་གསུངས། བར་སྐྱེ་ནས་དང༌། བྱེད་དང་བྱེད་མིན། ཞེས་པས། ཕྱིར་མི་འོང་འདའ་བ་
བཞིའི་མིང་ཅན་བཞི་དངོས་སུ་བསྟན་པ་འགྲེལ་པ་འདིར་འཆད་པ་ལ། དེའི་འོག་ཏུ་ཕྱིར་མི་འོང་
བ་སྟེ་ཞེས་སོགས་གསུངས། འོག་མིན་འགྲོ། འཕར་གསུམ། ཞེས་པས། འཕར་བ་གསུམ་
གྱི་མིང་ཅན་གསུམ་བསྟན་པ་འགྲེལ་པ་འདིར་འཆད་པ་ལ། དེའི་འོག་ཏུ་དེ་ཉིད་འོག་མིན་གྱི་
མཐར་ཐུག་པར་འགྲོ་བ་སྟེ། ཞེས་སོགས་གསུངས། སྲིད་རྩེའི་མཐར་ཐུག་འགྲོ །གཟུགས་ཀྱི་
ཆགས་བཅོམ་མཐོང་བ་ཡི། །ཆོས་ལ་ཞི་ལུས་མངོན་སུམ་བྱེད། །ཅེས་པས། སྲིད་རྩེའི་མཐར་
ཐུག་འགྲོར་མིང་བཏགས་པའི་གཟུགས་ཀྱི་ཆགས་བཅོམ་དབྱེ་གཞིར་བྱས་པ་ལ་མཐོང་ཆོས་ཞི་
བའི་མིང་ཅན་དང་། ལུས་མངོན་བྱེད་ཀྱི་མིང་ཅན་གཉིས་བསྟན་པ་འགྲེལ་བ་འདིར་འཆད་པ་
ལ༑ དེའི་འོག་ཏུ་དེ་ཉིད་སྲིད་པའི་རྩེ་མོའི་མཐར་ཐུག་པར་འགྲོ་བ། ཞེས་སོགས་
གསུངས༑ དགྲ་བཅོམ་ཞུགས་པའི་མིང་ཅན་རྩ་བས་དངོས་སུ་མ་བསྟན་པ། འགྲེལ་བས་ཁ་
བསྐངས་ནས་འཆད་པ་ལ། དེའི་འོག་ཏུ་དགྲ་བཅོམ་པའི་འབྲས་བུ་ལ་ཞུགས་པ་ཡིན་ནོ། །ཞེས་

གསུངས༑ བསེ་རུ་དང༌། ཞེས་པས། བསེ་རུ་ལྟ་བུའི་རང་སངས་རྒྱས་ཀྱི་མིང་ཅན་གཅིག་
བསྟན་པ་འགྲེལ་པ་འདིར་འཆད་པ་ལ། དེའི་འོག་ཏུ་རང་སངས་རྒྱས་ཏེ་ཉི་ཤུའོ། །ཞེས་
གསུངས༑ དབང་པོ་རྟུལ་དང༌། ཞེས་སོགས་ཚིགས་བཅད་གཉིས་ཀྱི་ངག་དོན་ནི། བྱང་
སེམས་ཀྱི་དཀོན་མཆོག་དེ་ལ་ཉི་ཤུར་ཡོད་དེ། དེ་ལ་རྒྱུན་ཞུགས་སྐོར་གྱི་མིང་ཅན་ལྔ༌། ཕྱིར་
འོང་སྐོར་གྱི་གསུམ། ཕྱིར་མི་འོང་སྐོར་གྱི་བཅུ། དགྲ་བཅོམ་ཞུགས་པའི་མིང་ཅན་
གཅིག བསེ་རུ་ལྟ་བུའི་རང་སངས་རྒྱས་ཀྱི་མིང་ཅན་གཅིག་རྣམས་སུ་ཡོད་པའི་ཕྱིར། འཆད་
པར་འགྱུར་པའི་ཞེས་སོགས་ཀྱི་ངག་དོན་ནི། ཐེག་པ་ཆེན་པོའི་མཐོང་ལམ་བཟོད་པ་བརྒྱད་ལ་
གནས་པའི་རྒྱུན་ཞུགས་ཞུགས་པའི་མིང་ཅན་དེ་ལ་གཉིས་སུ་ཡོད་དེ། དེ་ལ་རྒྱུན་ཞུགས་ཞུགས་
པ་དབང་རྟུལ་དད་པའི་རྗེས་འབྲང་གི་མིང་ཅན་དང༌། དབང་རྣོན་ཆོས་ཀྱི་རྗེས་འབྲང་གི་མིང་ཅན་
ཏེ་གཉིས་སུ་ཡོད་པའི་ཕྱིར། དེའི་འོག་ཏུ་རྒྱུན་དུ་ཞུགས་པ་ཡིན་ནོ། །ཞེས་པའི་ངག་དོན་
ནི༑ ཐེག་པ་ཆེན་པོའི་མཐོང་ལམ་ཤེས་པ་བརྒྱད་ལ་གནས་པའི་བྱང་ཆུབ་སེམས་དཔའ་ངེ་ལ་
རྒྱུན་ཞུགས་འབྲས་གནས་ཀྱི་མིང་གིས་འདོགས་པའི་རྒྱུ་མཚན་ཡོད་དེ། དེ་དང་རྒྱུན་ཞུགས
འབྲས་གནས་གཉིས་ལ་ཆོས་མཐུན་ཅི་རིགས་པ་བརྩི་བར་ཡོད་པའི་རྒྱུ་མཚན་གྱིས་དེ་ལྟར་
བཏགས་པའི་ཕྱིར། དེའི་འོག་ཏུ་ལན་ཅིག་ཕྱིར་འོང་བ་ཡིན་ནོ། །ཞེས་པ་ལ། སྒོམ་སྤང་ཉོན་
མོངས་དྲུག་པ་སྤངས་པའི་རྣམ་གྲོལ་ལམ་ལ་གནས་པའི་བྱང་ཆུབ་སེམས་དཔའ་དེ་ཉིད་ལ་ཕྱིར་
འོང་གི་མིང་གིས་འདོགས་པའི་རྒྱུ་མཚན་ཡོད་དེ། དེ་དང་ཕྱིར་འོང་ལ་ཆོས་མཐུན་ཅི་རིགས་པ་
བརྩི་བར་ཡོད་པའི་རྒྱུ་མཚན་གྱིས་བཏགས་པའི་ཕྱིར། དེའི་འོག་ཏུ་མཐར་ཐུག་འགྲོ་བ་ཞེས་
སོགས་ལ། འོག་མིན་མཐར་ཐུག་འགྲོ་བའི་མིང་ཅན་གྱི་བྱང་སེམས་ཀྱི་དགེ་འདུན་ལ་གསུམ་དུ་
ཡོད་དེ། དེ་ལ་འཕར་བ་གསུམ་གྱི་མིང་ཅན་གསུམ་ཡོད་པའི་ཕྱིར།
༈ འདིའི་སྐབས་སུ། མཚོན་བྱེད་དཔེའི་དགེ་འདུན་བཤད་པ་དང༌། མཚོན་བྱ་

དོན་གྱི་དགེ་འདུན་བཤད་པ་གཉིས། དང་པོ་ལ། འབྲས་བུ་རྣམ་པར་བཞག་པ་དང༌། གང་ཟག་
རྣམ་པར་བཞག་པ་གཉིས། དང་པོ་ནི། དགེ་སྦྱོང་གི་ཚུལ་དེའི་འབྲས་བུ་ལ་གནས་པའི་ཐེག་
དམན་གྱི་དགེ་འདུན་རྣམས་ལ་མཚོན་བྱེད་དཔེའི་དགེ་འདུན་ཞེས་གསངས། འོ་ན་དགེ་སྦྱོང་གི་
ཚུལ་དང་། དེའི་འབྲས་བུ་ཇི་ལྟ་བུ་ཞེ་ན། ཉན་ཐོས་ཀྱི་ཟག་མེད་ང་ཆད་མེང་ལམ་ནི་དགེ་སྦྱོང་
གི་ཚུལ་དང༌། དེའི་བྲལ་བའི་འབྲས་བུ་ཉན་ཐོས་ཀྱི་འགོག་བདེན་དང༌། ངེའི་རྒྱུ་མཐུན་གྱི་འབྲས་
བུ་ཉན་ཐོས་ཀྱི་རྣམ་གྲོལ་ལམ་ནི་དགེ་སྦྱོང་ཚུལ་གྱི་འབྲས་བུ་ཡིན་ཏེ། མཛོད་ལས། དགེ་སྦྱོང་
ཚུལ་ནི་དྲི་མེད་ལམ། །འབྲས་བུ་འདུས་བྱས་འདུས་མ་བྱས། །དེ་དག་བརྒྱད་ཅུ་རྩ་
དགུའོ། །གྲོལ་ལམ་ཟད་པ་རྣམས་དང་བཅས། །ཞེས་གསུངས་པའི་ཕྱིར། མདོ་ལས། དགེ་
སྦྱོང་གི་ཚུལ་གྱི་འབྲས་བུ་བཞི་གསུངས་པས། དེ་ལ་བཞིར་འཇོག་པའི་རྒྱུ་མཚན་གང་ཞེ་
ན། དེའི་རྒྱུ་མཚན་ནི། ཐར་པ་ཐོབ་པ་ལ་གེགས་བྱེད་པའི་སྒྲིབ་པའི་གཙོ་བོ་དེ་ལ་མཐོང་སྤང་དུ་
གྱུར་པའི་ཀུན་སྦྱོར་གསུམ་དང༌། ཐ་མའི་ཆ་མཐུན་ལྔ་དང་། གོང་མའི་ཆ་མཐུན་ལྔ་རྣམས་སུ་
ཡོད་པ་ལས། དང་པོ་ལ་ཆགས་བྲལ་བྱས་པའི་སྒོ་ནས་རྒྱུན་ཞུགས་ཀྱི་འབྲས་བུ་བཞག གཉིས་
པ་ཕལ་ཆེར་ལ་ཆགས་བྲལ་བྱས་པའི་སྒོ་ནས་ཕྱིར་འོང་གི་འབྲས་བུ། དེ་མ་ལུས་པ་ལ་ཆགས་
བྲལ་བྱས་པའི་སྒོ་ནས་ཕྱིར་མི་འོང་གི་འབྲས་བུ། གསུམ་པ་ལ་ཆགས་བྲལ་བྱས་པའི་སྒོ་ནས་
དགྲ་བཅོམ་པའི་འབྲས་བུ་བཞག་གོ །འོ་ན་འདོད་པ་ལ་ཆགས་བྲལ་བྱས་པའི་སྒོ་ནས་འབྲས་བུ་
གསར་ཐོབ་གཉིས་བཞག་ནས་ཁམས་གོང་མ་གཉིས་ལ་དེ་མི་འཇོག་པའི་རྒྱུ་མཚན་ཅི་ཡིན་ཞེ་
ན༑ འདོད་པ་དེ་ཉེས་དམིགས་ཤིན་ཏུ་ཆེ་བས་དེ་ལས་འདས་པའི་སྒོ་ནས་འབྲས་བུ་གསར་ཐོབ་
གཉིས་བཞག་པ་ན། འབྲས་བུ་ལ་སྤྲོ་བ་སྐྱེས་ཏེ་དེ་ལས་མྱུར་དུ་འདའ་བར་འགྱུར་བའི་རྒྱུ་མཚན་
གྱིས་ཡིན་ནོ།།
འོ་ན་འབྲས་བུ་བཞི་པོ་དེ་སེམས་རྟེན་གང་ལ་བརྟེན་ནས་ཐོབ་ཅེ་ན། རྒྱུན་

ཞུགས༑ ཕྱིར་འོང་། རིམ་གྱིས་པའི་ཕྱིར་མི་འོང་གི་འབྲས་བུ་དང་། ཅིག་ཅར་བའི་དགྲ་བཅོམ་
པའི་འབྲས་བུ་རྣམས་བསམ་གཏན་དང་པོའི་ཉེར་བསྡོགས་གཅིག་ལ་བརྟེན་ནས་ཐོབ་པར་བྱེད་
དགོས་ཏེ། དང་པོ་གསུམ་པོ་དེ་འདོད་པ་ལ་འདུན་པའི་འདོད་ཆགས་དང་མ་བྲལ་བའི་བསམ་
གཏན་གྱི་སེམས་གཅིག་ལ་བརྟེན་ནས་ཐོབ་པར་བྱེད་དགོས། ཕྱི་མ་ཁམས་གསུམ་ལ་འདུན་པའི་
ཉོན་མོངས་ཆུང་ངུ་དགུ་ཅིག་ཅར་དུ་སྤོང་བར་བྱེད་པའི་བར་ཆད་མེད་ལམ་གཅིག་ལ་བརྟེན་ནས་
ཐོབ་པར་བྱེད་དགོས་པའི་ཕྱིར། ཐོད་རྒལ་བའི་ཕྱིར་མིང་འོང་གི་འབྲས་བུ་ནི། བསམ་གཏན་གྱི་
དངོས་གཞི་གཅིག་ལ་བརྟེན་ནས་ཐོབ་པར་བྱེད་དགོས་ཏེ། མཐོང་ལམ་གྱི་སྔ་རོལ་དུ་སྲིད་རྩེའི་
དངོས་གཞི་ཐོབ་ནས་ཅི་ཡང་མེད་མན་ཆད་ལ་འདུན་པའི་འདོད་ཆགས་དང་བྲལ་བ་ཡོད་པས་
དངོས་གཞི་གཅིག་ལ་བརྟེན་དགོས་ཤིང་། གཟུགས་མེད་ཀྱི་སེམས་ལ་བརྟེན་ནས་དེ་གས་ར་དུ་
ཐོབ་པ་མེད་པའི་ཕྱིར་ཏེ། འདི་དང་པོར་ཐོབ་པའི་སེམས་རྟེན་དང་ཉན་ཐོས་ཀྱི་མཐོང་ལམ་དང་
པོར་ཐོབ་པའི་སེམས་རྟེན་གཉིས་མཚུངས་པའི་ཕྱིར། རིམ་གྱིས་པའི་དགྲ་བཅོམ་པའི་འབྲས་བུ་
ནི༑ འདོད་པ་དང་གཟུགས་ཁམས་ཀྱི་རྟེན་ལ་གསར་དུ་ཐོབ་པའི་ཚེ་བསམ་གཏན་གྱི་དངོས་གཞི་
གང་རུང་གཅིག་དང་། གཟུགས་མེད་ཀྱི་རྟེན་ལ་གསར་དུ་ཐོབ་པའི་ཚེ་གཟུགས་མེད་དང་པོ་
གསུམ་གང་རུང་གི་དངོས་གཞི་གཅིག་ལ་བརྟེན་ནས་ཐོབ་པར་བྱེད་པ་ཡིན་ནོ། །འོ་ན་འདི་རྣམས་
མཐོང་ལམ་དང་སྒོམ་ལམ་གང་ལ་བརྟེན་ནས་ཐོབ་ཅེ་ན། རྒྱུན་ཞུགས་དང་བར་པ་གཉིས་ཀྱི་ཐོད་
རྒལ་བའི་འབྲས་བུ་ནི་མཐོང་ལམ་བར་ཆད་མེད་ལམ་གཅིག་ལ་བརྟེན་ནས་ཐོབ་པར་བྱེད་དགོས་
ཏེ༑ ལམ་རྗེས་བཟོད་གཅིག་ལ་བརྟེན་ནས་ཐོབ་པར་བྱེད་དགོས་པའི་ཕྱིར། བར་པ་གཉིས་ཀྱི་
རིམ་གྱིས་པའི་འབྲས་བུ་ནི་མཐོང་ལམ་ལ་བརྟེན་ནས་ཐོབ་པ་ཡོད་ཀྱི་སྒོམ་ལམ་ལ་བརྟེན་ནས་
ཐོབ་པ་མེད་དེ། སྒོམ་ལམ་ཐོབ་པའི་ཕྱིར་འོང་ཞུགས་གནས་གང་ཡང་མེད་པའི་ཕྱིར། འབྲས་
བུ་ཐ་མ་ནི་སྒོམ་ལམ་བར་ཆད་མེད་ལམ་གཅིག་ལ་བརྟེན་ནས་ཐོབ་པ་ཡིན་ནོ། །འོ་ན་འདི་དག་

འཇིག་རྟེན་དང་འཇིག་རྟེན་ལས་འདས་པའི་ལམ་གང་ལ་བརྟེན་ནས་ཐོབ་ཅེ་ན། རྒྱུན་ཞུགས་
དང༌༑ ཆགས་བྲལ་སྔོན་སོང་གི་འབྲས་བུ་བར་པ་གཉིས་དང༌། དགྲ་བཅོམ་པའི་འབྲས་བུ་
རྣམས་ནི་འཇིག་རྟེན་ལས་འདས་པའི་ལམ་གཅིག་ལ་བརྟེན་ནས་ཐོབ་དགོས་ཏེ། དང་པོ་གསུམ་
མཐོང་ལམ་བར་ཆད་མེད་ལམ་ལ་བརྟེན་ནས་ཐོབ་དགོས་ཤིང༌། ཕྱི་ལ་སྒོམ་ལམ་བར་ཆད་མེད་
ལམ་ལ་བརྟེན་ནས་ཐོབ་དགོས་པའི་ཕྱིར། འབྲས་ངུ་རིམ་གྱིས་བའི་བར་པ་གཉིས་ནི། ཞི་
རགས་ཀྱི་རྣམ་པ་ཅན་ལ་འཇིག་རྟེན་དང་། བདེན་པའི་རྣམ་པ་ཅན་ལ་འཇིག་རྟེན་ལས་འདས་པ་
ཞེས་པའི་ཐ་སྙད་གསུངས་པའི་དབང་དུ་བྱས་ན། འཇིག་རྟེན་དང་འཇིག་རྟེན་ལས་འདས་པའི་
ལམ་ཅི་རིགས་ལ་བརྟེན་ནས་ཐོབ་པ་ཡོད་དེ། རྣམ་བཤད་སྙིང་པོ་རྒྱན་དུ། གང་ཟག་དེ་ཞི་གནས་
ཤས་ཆེར་སྤྱོད་པ་ཞིག་ཡིན་ན། ཞི་རགས་ཀྱི་རྣམ་པ་ཅན་གྱི་འཇིག་རྟེན་པའི་ལམ་དང༌། ལྷ་
མཐོང་ཤས་ཆེར་སྤྱོད་པ་ཞིག་ཡིན་ན། བདེན་པའི་རྣམ་པ་ཅན་གྱི་འཇིག་རྟེན་ལས་འདས་པའི་
ལམ་ལ་བརྟེན་ནས་ཐོབ་ཅེས་གསུངས་པ་ལྟར་ཡིན་པའི་ཕྱིར། །འོ་ན་དེ་རྣམས་ཁམས་གང་གི་
རྟེན་ལ་ཐོབ་ཅེས་ན། དང་པོ་གསུམ་འདོད་པའི་རྟེན་དང༌། ཕྱི་མ་ཁམས་གསུམ་གའི་རྟེན་ལ་
གསར་དུ་ཐོབ་པ་ཡོད་དོ། །གཉིས་པ་གང་ཟག་རྣམ་པར་བཞག་པ་ལ། དགེ་འདུན་གྱི་བརྡ་སྦྱོར་
བའི་ཚུལ་དང་། སོ་སོའི་ངོ་བོ་བཤད་པ་གཉིས། དང་པོ་ལ་འབྲས་བུ་ཐོད་རྒལ་བ་དང་། འབྲས་
བུ་རིམ་གྱིས་པ་གཉིས། སྤང་བྱ་ཅིག་ཅར་བ་དང༌། སྤང་བྱ་རིམ་གྱིས་པ་གཉིས་ཏེ་
བཞིའོ། །འདི་རྣམས་གང་ཟག་གང་ལ་འཇོག་ཅེ་ན། འབྲས་གནས་ཐོག་མཐའ་གཉིས་ལ་ཐོད་
རྒལ་བ་མི་འཇོག་སྟེ། སྤང་བྱ་སྤོང་ཚུལ་གྱི་སྒོ་ནས་ཀྱང་དེ་མི་འཇོག འབྲས་བུ་མངོན་དུ་བྱེད་
ཚུལ་གྱི་སྒོ་ནས་ཀྱང་དེ་མི་འཇོག་པའི་ཕྱིར། རྒྱུན་ཞུགས་ལ་སྤང་བྱ་སྤོང་ཚུལ་གྱི་སྒོ་ནས་ཐོད་
རྒལ་བ་བཞག་ཏུ་མེད་དེ། མཐོང་སྤང་ཀུན་སྦྱོར་གསུམ་པོ་རྒྱུན་ཞུགས་ཞུགས་པའི་སྤང་བྱའི་
གཙོ་བོ་ཡིན་ལ། མཐོང་ལམ་གྱི་སྔ་རོལ་ཏུ་དེ་ལ་ཆགས་བྲལ་བྱས་པ་མེད་པའི་ཕྱིར། དགྲ་

བཅོམ་པ་ལ་འབྲས་བུ་མངོན་དུ་བྱེད་ཚུལ་གྱི་སྒོ་ནས་དེ་མེད་དེ། དགྲ་བཅོམ་འབྲས་གནས་ཡིན་
ན༑ རང་གི་འབྲས་བུའི་སྔོན་དུ་འབྲས་བུ་དང་པོ་གསུམ་གང་རུང་གཅིག་མངོན་དུ་བྱས་པས་ཁྱབ་
པའི་ཕྱིར།དེས་ན་སྤང་བྱ་ལ་ལྟོས་ནས་ཆགས་བྲལ་སྔོན་སོང་དང༌། འབྲས་བུ་ལ་ལྟོས་ནས་
འབྲས་བུ་ཐོད་རྒལ་བ་བཞག་པ་ཡིན་པས་དེ་གཉིས་དོན་གཅིག་ཡིན་ནོ། །འབྲས་བུ་བར་པ་
གཉིས་ལ་དེ་བཞག་ཏུ་རུང་སྟེ།ཕྱིར་འོང་ལ་སྤང་བྱ་སྤོང་ཚུལ་གྱི་སྒོ་ནས་དེ་བཞག་ཏུ་རུང་
སྟེ༑འདོད་པ་ལ་འདུན་པའི་ཉོན་མོངས་དྲུག་པ་དེ། ཕྱིར་འོང་ཞུགས་པའི་སྤང་བྱའི་གཙོ་བོ་ཡིན་
ལ༑མཐོང་ལམ་གྱི་སྔ་རོལ་ཏུ་དེ་ལ་ཆགས་བྲལ་བྱས་པ་ཡོད་པའི་ཕྱིར། འབྲས་སུ་མངོན་དུ་
བྱེད་ཚུལ་གྱི་སྒོ་ནས་དེ་ལ་དེ་ཡོད་དེ། རྒྱུན་ཞུགས་ཀྱི་འབྲས་བུའི་སྔ་རོལ་དུ་ཕྱིར་འོང་གི་འབྲས་
བུ་མངོན་དུ་བྱེད་པ་ཡོད་པའི་ཕྱིར། ཕྱིར་མི་འོང་ལ་སྤང་བྱ་སྤོང་ཚུལ་གྱི་སྒོ་ནས་དེ་ཡོད་
དེ༑ འདོད་པ་ལ་འདུན་པའི་ཉོན་མོངས་དགུ་པ་དེ་ཕྱིར་མི་འོང་ཞུགས་པའི་སྤང་བྱའི་གཙོ་བོ་ཡིན་
ལ༑ མཐོང་ལམ་གྱི་སྔ་རོལ་དུ་དེ་ལ་ཆགས་པ་དང་བྲལ་བ་ཡོད་པའི་ཕྱིར། དེ་ལ་འབྲས་བུ་
མངོན་དུ་བྱེད་ཚུལ་གྱི་སྒོ་ནས་དེ་ཡོད་དེ། རྒྱུན་ཞུགས་དང་ཕྱིར་འོང་གི་འབྲས་བུ་མངོན་དུ་མ་
བྱས་པར་ཕྱིར་མི་འོང་གི་འབྲས་བུ་མངོན་དུ་བྱེད་པ་ཡོད་པའི་ཕྱིར། དེ་ལྟར་ཡང་མཛོད་འགྲེལ་
ལས༑ ཕལ་ཆེར་ལས་དང་འདོད་པ་ལས་འདོད་ཆགས་དང་བྲལ་བ་རྣམས་ཀྱི་ངེས་པར་འཇུག་
པའི་གང་ཟག་རྣམ་པར་བཞག་པ་ནི་དེ་ལྟ་བུ་ཡིན་ནོ། །ཞེས་སོགས་གསུངས་པའི་ཕྱིར། ཁ་
ཅིག ཐོད་རྒལ་བའི་ཕྱིར་འོང་ཡོད་ཀྱང་ཆགས་བྲལ་སྔོན་སོང་གི་དེ་མེད་དེ། མཐོང་ལམ་གྱི་སྔ་
རོལ་ཏུ་འདོད་པ་ལ་ཆགས་པ་དང་བྲལ་བའི་ཕྱིར་འོང་མེད་པའི་ཕྱིར་ན། མ་ཁྱབ་སྟེ། དེ་ཡོད་
པར་ཐལ། མཐོང་ལམ་གྱི་སྔ་རོལ་དུ་རང་གི་ཞུགས་པའི་སྤང་བྱའི་གཙོ་བོ་ལ་ཆགས་བྲལ་བྱས་
པའི་ཕྱིར་འོང་ཡོད་པའི་ཕྱིར། ཅིག་ཅར་བ་ནི་འབྲས་བུ་ཐོག་མཐའ་གཉིས་ལ་འཇོག་ཅིང་། བར་
པ་གཉིས་ལ་མི་འཇོག་སྟེ། ཕྱིར་འོང་ཡིན་ན། འདོད་པ་ལ་འདུན་པའི་ཉོན་མོངས་དྲུག་པ་

སྤངས༑ སྲིད་ཉོན་དྲུག་པ་མ་སྤངས་པས་ཁྱབ་པ་གང་ཞིག་འདོད་པ་ལ་འདུན་པའི་ཉོན་མོངས་
དྲུག་པ་སྤངས་པའི་སྤང་བྱ་ཅིག་ཅར་བའི་གང་ཟག་ཡིན་ན། སྲིད་ཉོན་དྲུག་པ་སྤངས་པས་ཁྱབ་
པའི་ཕྱིར། ཕྱིར་མི་འོང་ལ་དེ་མེད་དེ། ཕྱིར་མི་འོང་བ་ཡིན་ན། འདོད་པ་ལ་འདུན་པའི་ཉོན་
མོངས་དགུ་པ་སྤངས་སྲིད་ཉོན་དགུ་པ་མ་སྤངས་པས་ཁྱབ་པ་གང་ཞིག འདོད་པ་ལ་འདུན་པའི་
ཉོན་མོངས་དགུ་པ་སྤངས་པའི་སྤང་བྱ་ཅིག་ཅར་བའི་གང་ཟག་ཡིན་ན། སྲིད་ཉོན་དགུ་པ་སྤངས་
པས་ཁྱབ་པའི་ཕྱིར། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་དང་། དགྲ་བཅོམ་ཞུགས་པ་
ཡོད་དམ་ཞེ་ན། དེ་ཡོད་དེ། དེ་ལྟ་བུའི་རྒྱུན་ཞུགས་དང་དགྲ་བཅོམ་པ་གཉིས་པོ་དེ་རང་གི་
ཞུགས་པ་སྔོན་དུ་སོང་བའི་གང་ཟག་ཡིན་པའི་ཕྱིར། འོ་ན། སྤང་བྱ་ཅིག་ཅར་བའི་སྤང་བྱ་སྤོང
ཚུལ་དེ་གང་ཞེ་ན། །མཐོང་ལམ་ཐོབ་རྗེས་སུ་བསམ་གཏན་དང་པོའི་ཉེར་བསྡོགས་མི་ལྕོགས་
མེད་པ་ལ་བརྟེན་ནས་ཅི་ཡང་མེད་མན་ཆད་ལ་འདུན་པའི་ཉོན་མོངས་ཆེན་པོ་བརྒྱད། སྲིད་ཉོན་
ཆེན་པོ་སྟེ་དགུ་ཅིག་ཅར་དུ་སྤོང་བ་ནས། ཆུང་ངུ་དགུ་ཅིག་ཅར་དུ་སྤོང་བར་བྱེད་པ་སོགས་ཡིན་
ལ༑ དེ་ལྟར་ཆགས་བྲལ་བྱས་པའི་དགྲ་བཅོམ་པའི་འབྲས་བུ་ཐོབ་མ་ཐག་པའི་ཉན་ཐོས་དེས་
བསམ་གཏན་གྱི་དངོས་གཞི་མ་ཐོབ་པས་དེ་ཐོབ་པར་བྱ་བའི་ཕྱིར་དུ་བསམ་གཏན་གྱི་ཉེར་
བསྡོགས་སྒོམ་དགོས་སམ་མི་དགོས་ཤེ་ན། ཁ་ཅིག དགོས་ཤིང་དེ་སྒོམ་པའི་ཚུལ་ནི། བསམ་
གཏན་དང་པོ་དང་འདོད་པ་གཉིས་ནི་འདོད་པ་ཉེས་དམིགས་ཆེ་བས་རགས་ལ། བསམ་གཏན་
དང་པོ་ནི་དེ་ལ་ལྟོས་ཏེ་ཞི་བའོ་སྙམ་དུ་ཡིད་ལ་བྱེད་པའི་རང་རྒྱུད་ཀྱི་བསམ་གཏན་དང་པོའི་ཉེར་
བསྡོགས་གཅིག་སྒོམ་ལ། དེ་སྒོམ་པས་བསམ་གཏན་དང་པོའི་དངོས་གཞི་ཐོབ་ཅིང་དེ་བཞིན་དུ་
དེས་ལྷག་མ་རྣམས་ལ་ཡང་ཤེས་པར་བྱའོ། །དེའི་རྒྱུད་ཀྱི་དེ་ལྟ་བུའི་ཉེར་བཟློག་དེ་འདོད་པ་ལ་
འདོད་ཆགས་དང་བྲལ་བྱེད་མིན་ཏེ། དེ་ཁམས་གསུམ་ག་ལ་ཆགས་པ་དང་བྲལ་ཟིན་པའི་
ཕྱིར༑ དེ་ལྟར་བསམ་གཏན་དང་པོའི་ཉེར་བསྡོགས་ཡིན་ན། འདོད་པ་ལ་ཆགས་པ་དང་བྲལ་

བྱེད་ཡིན་པས་མ་ཁྱབ་བོ། །ཞེས་འདོད། ཁ་ཅིག དེས་ཉེར་བསྡོགས་སྒོམ་མི་དགོས་ཀྱི་འདོད་
པ་ནི། བསམ་གཏན་དང་པོ་ལས་རགས་ཤིང་བསམ་གཏན་དང་པོ་ནི་དེ་ལ་ལྟོས་ཏེ་ཞི་བའོ་སྐམ་
དུ་ཡིད་ལ་བྱས་པས་བསམ་གཏན་དང་པོའི་དངོས་གཞི་ཐོབ་ཅིང་། དེ་བཞིན་དུ་ལྷག་མ་རྣམས་ལ་
ཡང་ཤེས་པར་བྱའོ། །ཞེས་འདོད། ཁ་ཅིག ཁམས་གསུམ་ལ་འདུན་པའི་ཉོན་མོངས་དགུ་ཅིག་
ཅར་དུ་སྤངས་ཟིན་པ་དང་མཉམ་དུ་བསམ་གཏན་གཟུགས་མེད་ཀྱི་དངོས་གཞི་བརྒྱད་ཅིག་ཅར་དུ་
ཐོབ་པ་ཡིན་ནོ། །ཞེས་འདོད་པ་རྣམས་ལས་གང་འཐད་དཔྱད་དོ། ༈ གཉིས་པ་སོ་སོའི་ངོ་བོ་
བཤད་པ་ལ། རྒྱུན་ཞུགས་ཞུགས་གནས་སོགས་བརྒྱད་ལས། དང་པོ་ལ། མཚན་ཉིད། དབྱེ་
བ༑ རྟོགས་པའི་ཁྱད་པར་རོ། །དང་པོ་ནི། ཞུགས་པ་བཞི་པོ་གང་རུང་ཡང་ཡིན། མཐོང་སྤང་
དུ་གྱུར་པའི་ཀུན་སྦྱོར་གསུམ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་
བརྩོན་པའི་སྦྱོར་བ་རྒྱུན་ཆགས་ལ་གནས་པ་ཡང་ཡིན་པའི་གཞི་མཐུན་པར་གྱུར་པའི་འཕགས་
པར་དམིགས་པའོ། །དབྱེ་ན། དབང་པོ་རྣོ་རྟུལ་གཉིས། སྤང་བྱ་རིམ་གྱིས་པའི་དེ་དང་། སྤང་
བྱ་ཅིག་ཅར་བའི་དེ་གཉིས་སུ་ཡོད། གསུམ་པ་ནི། མཛོད་ལས། དེ་ལ་སྐད་ཅིག་བཅོ་ལྔ་
ནི༑ ༑མ་མཐོང་མཐོང་ཕྱིར་མཐོང་བའི་ལམ། །ཞེས་མཐོང་ལམ་ཤེས་བཟོད་སྐད་ཅིག་བཅོ་ལྔ་པོ་
གང་རུང་ལ་གནས་པའི་དེ་ཡོད་པར་བཤད་ཅིང༌། ལམ་རྗེས་ཤེས་སྒོམ་ལམ་དུ་བཤད་པས་
འབྲས་གནས་ཡིན་ན། མཐོང་ལམ་པ་མ་ཡིན་པས་ཁྱབ་ཅིང་། འབྲས་གནས་དང་པོ་གསུམ་པོ་
གང་རུང་ཡིན་ན། སྒོམ་ལམ་པ་ཡིན་པས་ཁྱབ་པ་ནི་མཛོད་པའི་ལུགས་སོ། །ཀུན་བཏུས་
ལས༑ ངེས་པར་འབྱེད་པའི་ཆ་དང་མཐུན་པ་སྟན་གཅིག་པ་ནས་བཟུང་སྟེ། མཐོང་བའི་ལམ་གྱི་
སྐད་ཅིག་བཅོ་ལྔ་ལ་གནས་པའི་བར། ཞེས་གསུངས་པས། སྟན་ཐོག་དེ་ཉིད་ལ་མཐོང་ལམ་དུ་
འཕོ་ནུས་པའི་སྦྱོར་ལམ་པ་ནས་བཟུང་སྟེ། མཐོང་ལམ་ཤེས་བཟོད་སྐད་ཅིག་དང་པོ་བཅོ་ལྔ་པོ་
གང་རུང་ལ་གནས་པའི་བར་ན་ཡོད་པར་བཞེད་ལ། དེ་ལྟ་བུའི་སྦྱོར་ལམ་ལ་དེ་དྲོད་སོགས་བཞི་
་

ཀ་ཡང་ཡོད་དོ། །རང་ལུགས་ནི། མཐོང་ལམ་བཟོད་པ་བརྒྱད་ལ་གནས་པས་ཁྱབ་ཅིང་། སྡུག་
བསྔལ་ཆོས་ཤེས་ལ་གནས་པའི་དེ་མེད་དེ། སྡུག་བསྔལ་ཆོས་ཤེས་ལ་གནས་པའི་གང་ཟག་
ཡིན་ན། མཐོང་སྤང་ཀུན་སྦྱོར་གསུམ་སྤངས་པས་ཁྱབ་པའི་ཕྱིར། དེ་ཡིན་ན་འཕགས་པ་ཡིན་
དགོས་ཏེ། དེ་ཡིན་ན་མཚོན་བྱེད་དཔེའི་དགེ་འདུན་ཡིན་དགོས་པ་གང་ཞིག མཚོན་བྱེད་དཔེའི་
དགེ་འདུན་ཡིན་ན། འཕགས་པ་ཡིན་པས་ཁྱབ་པའི་ཕྱིར། ཕྱི་མ་གྲུབ་སྟེ། མཚོན་བྱ་དོན་གྱི་དགེ་
འདུན་ཡིན་ན། འཕགས་པ་ཡིན་དགོས་པའི་ཕྱིར་ཏེ། འགྲེལ་བར་བྱང་ཆུབ་སེམས་དཔའ་
འཕགས་པ་སློབ་པ་ཕྱིར་མི་ལྡོག་པ་རྣམས་ལ། ཞེས་དང༌། འཆད་པར་འགྱུར་བའི་ལས་ཤེས་
པ་ཉིད་ཀྱིས་བསྡུས་པ། ཞེས་སོགས་གསུངས་པའི་ཕྱིར། གཞན་ཡང་། ཉན་ཐོས་ཀྱི་སྦྱོར་ལམ་
ལ་གནས་པའི་རྒྱུན་ཞུགས་ཞུགས་པ་མེད་དེ། ཉན་ཐོས་སྦྱོར་ལམ་པའི་རྟོགས་པ་དེ་ལ་རིགས་ཀྱི་
ས་ཞེས་རྒྱུན་ཞུགས་ཞུགས་པའི་རྟོགས་པ་ལས་ལོགས་སུ་བཤད་པའི་ཕྱིར། འོ་ན་རྣམ་བཤད་
སྙིང་པོའི་རྒྱན་ལས། སྦྱོར་ལམ་སྟན་གཅིག་པ་ནས་བཟུང་སྟེ། རྒྱུན་ཞུགས་ཀྱི་རྟོགས་པས་
བསྡུས་པ་ཚུན་ཆད་ཅེས་གསུངས་པ་ཇི་ལྟ་བུ་ཞེ་ན། །དེ་ནི་ཀུན་བཏུས་པའི་བཞེད་པ་སྐྱར་བ་ཙམ་
ཡིན་གྱི་རང་ལུགས་མ་ཡིན་ནོ། རྒྱུན་ཞུགས་འབྲས་གནས་ལ། མཚན་ཉིད། དབྱེ་བ། ས་
མཚམས་ཏེ་གསུམ། དང་པོ་ནི། འབྲས་གནས་བཞི་བོ་གང་རུང་ཡང་ཡིན་། མཐོང་སྤང་དུ་
གྱུར་པའི་ཀུན་སྦྱོར་གསུམ་སྤངས་པའི་རབ་ཏུ་ཕྱེ་བའི་དགེ་སྤྱོང་ཚུལ་གྱི་འབྲས་བུ་ལ་གནས་པ་
ཙམ་གྱི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པའོ། །རབ་ཕྱེ་སྨོས་པས་ནི། རྒྱུན་
ཞུགས་ཀྱི་འབྲས་བུ་ཐོབ་པ་ལ་མཐོང་སྤང་དུ་གྱུར་པའི་ཀུན་སྦྱོར་གསུམ་ངེས་པར་སྤང་དགོས་
ཤིང་༑ དེ་ལས་མང་བ་ངེས་པར་སྤང་དགོས་པ་མིན་པས་ན་དེ་ལྟར་སྨོས་པ་ཡིན་ལ། དེ་ལས་
མང་བ་སྤངས་པའི་རྒྱུན་ཞུགས་འབྲས་གནས་མེད་པ་མིན་ཏེ། འདོད་པ་ལ་འདུན་པའི་ཉོན་
མོངས་བརྒྱད་པ་སྤངས་པའི་རྒྱུན་ཞུགས་འབྲས་གནས་ཡོད་པའི་ཕྱིར། དེ་ཡང་དེ་གསུམ་སྤངས་

པའི་རབ་ཏུ་ཕྱེ་བར་འཇོག་སྟེ། དེས་དེ་གསུམ་ངེས་པར་སྤང་དགོས་ཤིང་། དེ་གསུམ་ལས་མང་
བ་སྤོང་མི་དགོས་པའི་འབྲས་བུ་ལ་གནས་པའི་རབ་ཏུ་ཕྱེ་བ་ཡིན་པའི་ཕྱིར། །གཉིས་པ་ནི། དེ་
ལ་དབྱེ་ན་སྤང་བྱ་རིམ་གྱིས་པའི་རྒྱུན་ཞུགས་འབྲས་གནས་དང༌། སྤང་བྱ་ཅིག་ཅར་བའི་དེ་
གཉིས༑ དང་པོའི་མཚན་ཉིད། རྒྱུན་ཞུགས་འབྲས་གནས་ཀྱང་ཡིན་འདོད་པ་ལ་འདུན་པའི་
འདུན་སྲེད་དྲུག་པ་དང་། བསམ་གཏན་དང་པོ་ལ་འདུན་པའི་འདུན་སྲེད་དྲུག་པ་རིམ་ཅན་དུ་
སྤངས་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པའོ། །དེ་ཡང་ཡིན། དེ་
གཉིས་ཅིག་ཅར་དུ་སྤངས་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པ། གཉིས་
པའི་མཚན་ཉིད ཡང་དེ་ལ་དབྱེ་ན། ཙམ་པོ་བ་དང༌། ཁྱད་པར་ཅན་གཉིས། དེ་གཉིས་པོ་གང་
རུང་ཡང་ཡིན། རང་གི་འབྲས་བུ་གོང་མ་ཐོབ་ཕྱིར་དུ་མི་བརྩོན་པ་ཡང་ཡིན་པའི་གཞི་མཐུན་པར་
དམིགས་པ། དང་པོའི་མཚན་ཉིད། དེ་ཡང་ཡིན། དེ་ལྟར་བརྩོན་པ་ཡང་ཡིན་པའི་གཞི་མཐུན་
པར་དམིགས་པ། གཉིས་པའི་མཚན་ཉིད། ཡང་དེ་ལ་སྐྱེ་བ་ལེན་ཚུལ་གྱི་སྒོ་ནས་དབྱེ་ན། རྒྱུན་
ཞུགས་སྲིད་པ་ལན་བདུན་པ་བ་དང་། རྒྱུན་ཞུགས་རིགས་གནས་རིགས་སྐྱེ་གཉིས། དང་པོ་ལ་
མཚན་ཉིད། དབྱེ་བ། སྐྱེ་བ་ལེན་ཚུལ། སྤངས་རྟོགས་ཀྱི་ཁྱད་པར་རོ། །དང་པོ་ནི། རྒྱུན་
ཞུགས་ཀྱི་རྟེན་ལ་འདོད་པར་རིགས་མཐུན་གྱི་སྐྱེ་སྲིད་བདུན་ལེན་པའི་རབ་ཏུ་ཕྱེ་བའི་རིགས་སུ་
གནས་པ་ཡང་ཡིན། ཚེ་དེ་ལ་རྒྱུན་ཞུགས་ཀྱི་འབྲས་བུ་མངོན་དུ་བྱས་པའི་རྒྱུན་ཞུགས་ཡང་ཡིན་
པའི་གཞི་མཐུན་པར་གྱུར་པའི་འཕགས་པར་དམིགས་པའོ། །གཉིས་པ་ནི། དེ་ལ་དབྱེ་
ན༑ མིའི་རྟེན་ཅན་གྱི་དེ་དང་། ལྷའི་རྟེན་ཅན་གྱི་དེ་གཉིས། ཡང་དེ་ལ་དབྱེ་ན། ངེས་པའི་རྒྱུན་
ཞུགས་སྲིད་པ་ལན་བདུན་པ་བ་དང༌། མ་ངེས་པའི་དེ་གཉིས་སུ་ཡོད། དང་པོའི་མཚན་
ཉིད༑ རྒྱུན་ཞུགས་སྲིད་པ་ལན་བདུན་པ་བ་ཡང་ཡིན། རྒྱུན་ཞུགས་ཀྱི་རྟེན་ལ་འདོད་པར་རིགས་
མཐུན་གྱི་སྐྱེ་སྲིད་བདུན་ལེན་པར་ངེས་པ་ཡང་ཡིན་པའི་གཞི་མཐུན་པར་དམིགས་པའོ། །གཉིས་

པའི་མཚན་ཉིད་ནི། ངེས་པའི་དེ་དང་མ་ངེས་པའི་དེ་གང་རུང་ཡང་ཡིན། རྒྱུན་ཞུགས་ཀྱི་རྟེན་ལ་
འདོད་པར་རིགས་མཐུན་གྱི་སྐྱེ་སྲིད་བདུན་ལེན་པར་མ་ངེས་པ་ཡང་ཡིན་པའི་གཞི་མཐུན་པར་
དམིགས་པའོ། །སྐྱེ་བ་ལེན་ཚུལ་ལ། ངེས་པའི་དེའི་སྐྱེ་བ་ལེན་ཚུལ་དང་། མ་ངེས་པའི་དེའི་སྐྱེ་
བ་ལེན་ཚུལ་གཉིས། དང་པོ་ནི། མཛོད་ལས། འབྲས་གནས་སྒོམ་སྤང་བྱ་མ་ཟད། །དེ་ལྟར
ཐོགས་ན་ལེན་བདུན་པ། །ཞེས་དང༌། རང་འགྲེལ་ལས། འབྲས་བུ་ལ་གནས་པ་གང་ཞིག་
གིས་སྒོམ་པས་སྤང་བར་བྱ་བའི་ཉོན་མོངས་གཅིག་ཀྱང་མ་སྤངས་པ་དེ་ནི་རྒྱན་དུ་ཞུགས་པ་ཡིན་
ལ་དེ་ཚེ་བདུན་གྱི་བར་དུ་སྐྱེ་བས་ན་དེ་ལྟར་ཐོགས་ན་ལན་བདུན་པ་ཞེས་དང་། བར་སྐབས་སུ་
ཡང་འཕགས་པའི་ལམ་མངོན་དུ་བྱེད་ཅིང་ཡོངས་སུ་མྱ་ངན་ལས་མི་འདའ་སྟེ་དེ་སྲིད་དུ་སྲིད་པ་
མྱོང་བར་འགྱུར་བའི་ལས་ཀྱི་སྟོབས་བསྐྱེད་པའི་ཕྱིར། ཞེས་གསུངས་པས། ངེས་པའི་རྒྱུན་
ཞུགས་སྲིད་པ་ལན་བདུན་པ་བ་ཡིན་ན། རྒྱུན་ཞུགས་ཀྱི་རྟེན་ལ་འདོད་པར་མིའི་སྐྱེ་སྲིད་
བདུན༑ ལྷའི་སྐྱེ་སྲིད་བདུན། དེ་གཉིས་ཀྱི་བར་སྲིད་བདུན་གཉིས་ཏེ་སྲིད་པ་ཉི་ཤུ་རྩ་བརྒྱད་ལེན་
པ་གཅིག་དགོས་ཏེ། དེ་ལྟར་ལེན་པར་ངེས་པའི་ལས་སྟོབས་ལྡན་སོ་སོ་སྐྱེ་བོའི་རྟེན་ལ་
བསགས་ཟིན་པས་ཁྱབ་པའི་ཕྱིར། དེ་ལས་མང་བ་མི་ལེན་པས་ཁྱབ་སྟེ། དེ་ཚུན་ཆད་དུ་རྒྱུད་
སྨིན་ནས་མྱང་འདས་མངོན་དུ་བྱེད་པས་ཁྱབ་པའི་ཕྱིར། དཔེར་ན་སྦྲུལ་གོམ་པ་བདུན་པས་ཟིན་པ་
དང་༑ རིམས་ཉིན་བཞི་པས་ཐེབས་པ་བཞིན་ནོ། །སྲིད་པ་ཉི་ཤུ་རྩ་བརྒྱད་ལེན་པར་ངེས་ན། དེ་
སྲིད་པ་ལན་བདུན་པ་ཡིན་པར་འགལ་ལོ་ཞེ་ན། མི་འགལ་ཏེ། སྲིད་པ་དེ་རྣམས་བདུན་ཚན་དུ་
མཚུངས་པའི་ཕྱིར། དཔེར་ན། ཤིང་འདབ་མ་བདུན་པ་དང༌། དགེ་སློང་གནས་བདུན་ལ་
མཁས་པ་བཞིན་ནོ། །གཉིས་པ་མ་ངེས་པའི་རྒྱུན་ཞུགས་སྲིད་པ་ལན་བདུན་པ་བ་ནི། མཛོད་
འགྲེལ་ལས། མཆོག་ཏུ་ཐོགས་ན་ལན་བདུན་པ་བ་གཞན་ཡང་ཡོད་མོད་ཀྱི་མ་ངེས་པས་མ་
བརྗོད་དོ། །ཞེས་གསུངས་པས། དེ་འདྲ་བ་རྒྱུན་ཞུགས་ཀྱི་རྟེན་ལ་འདོད་པར་རིགས་མཐུན་གྱི་

སྐྱེ་སྲིད་བདུན་ལེན་པའི་རབ་ཏུ་ཕྱེ་བའི་རིགས་སུ་གནས་པ་ཡིན་ཀྱང་། དེ་ལ་རྒྱུན་ཞུགས་ཀྱི་རྟེན་
ལ་འདོད་པར་རིགས་མཐུན་གྱི་སྐྱེ་སྲིད་བདུན་མཐའ་གཅིག་ཏུ་ལེན་པར་ངེས་པས་མ་ཁྱབ་
ཀྱིས༑ འདོད་པར་རིགས་མཐུན་གྱི་སྐྱེ་སྲིད་བཞི་ལེན་པར་ངེས་པས་ཁྱབ་སྟེ། དེ་མཁྱབ་
ན༑ རིགས་གནས་རིགས་སྐེ་དང་སྐྱེ་བ་ལེན་ཚུལ་ཁྱད་མེད་དུ་འགྱུར་བའི་ཕྱིར། གཉིས་པ་
རིགས་གནས་རིགས་སྐྱེ་ལ། མཚན་ཉིད། དབྱེ་བ། སྐྱེ་བ་ལེན་ཚུལ། སྤངས་རྟོགས་ཀྱིཁྱད་
པར་ཏེ་བཞི་ལས། དང་པོ་ནི། འདོད་པ་ལ་འདུན་པའི་འདུན་སྲེད་གསུམ་པ་མངོན་གྱུར་ལ་
ཆགས་པ་དང་བྲལ། དེ་ལྔ་པ་ལ་ཆགས་པ་དང་མབྲལ་བའི་སྒོ་ནས་རྒྱུན་ཞུགས་ཀྱི་རྟེན་ལ་འདོད་
པར་རིགས་མཐུན་གྱི་སྐྱེ་སྲིད་གཉིས་སམ་གསུམ་གང་རུང་བླངས། བཞི་པ་མི་ལེན་པར་འདོད་
པའི་རྟེན་ལ་མྱང་འདས་མངོན་དུ་བྱེད་པ་ཡང་ཡིན། །ཚེ་དེ་ལ་རྒྱུན་ཞུགས་ཀྱི་འབྲས་བུ་མངོན་དུ་
བྱེད་པའི་རྒྱུན་ཞུས་འབྲས་གནས་ཁྱད་པར་ཅན་ཡང་ཡིན་པའི་གཞི་མཐུན་པར་དམིགས་
པའོ༑ ༑དེ་ལ་དབྱེ་ན་ལྷའི་རྟེན་ལ་མྱང་འདས་མངོན་དུ་བྱེད་པའི་ལྷའི་རིགས་གནས་རིགས་སྐྱེ་
དང་༑ མིའི་རྟེན་ལ་དེ་མངོན་དུ་བྱེད་པའི་མིའི་རིགས་གནས་རིགས་སྐྱེ་གཉིས་སུ་ཡོད། སྐྱེབ་
ལེན་ཚུལ་ནི། ལྷའི་རིགས་གནས་རིགས་སྐྱེས་རྒྱུན་ཞུགས་ཀྱི་རྟེན་ལ་ལྷའི་སྐྱེ་སྲིད་གཉིས་སམ་
གསུམ་གང་རུང་གཅིག་བླངས་ནས། ལྷའི་རྟེན་ལ་མྱ་ངན་ལས་འདའ་ཞིང་། མིའི་རིགས་
གནས་རིགས་སྐྱེ་ཡང་དེས་མཚོན་ནོ། །བཞི་པ་ལ། སྤངས་པའི་ཁྱད་པ་ནི། འདོད་པ་ལ་འདུན་
པའི་ཉོན་མོངས་མངོན་གྱུར་བ་གསུམ་པ་ལ་ཆགས་པ་དང་བྲལ་དགོས་ཏེ། དེ་དང་མ་བྲལ་ན་
འདོད་པར་རིགས་མཐུན་གྱི་སྒེ་སྲིད་བཞི་ལ་སོགས་པ་ལེན་པར་འགྱུར་བའི་ཕྱིར། ལྔ་པ་ལ་
ཆགས་པ་དང་མ་བྲལ་བ་གཅིག་དགོས་ཏེ། དེ་དང་བྲལ་ན་འབྲས་བུ་གསར་ཐོབ་ཡོད་པར་ཤེས་
པའི་སྒོ་ནས་དྲུག་པ་ལ་ཡང་མྱུར་དུ་ཆགས་པ་དང་བྲལ་བར་འགྱུར་ཞིང་། དེ་ལྟར་ན་འདོད་པར་
རིགས་མཐུན་གྱི་སྐེ་སྲིད་གཉིས་མི་ལེན་པར་འགྱུར་བའི་ཕྱིར། རྟོགས་པའི་ཁྱད་པར་ནི། འདོང་

པ་ལ་འདུན་པའི་ཉོན་མོངས་མངོན་གྱུར་བ་གསུམ་པ་ལ་ཆགས་བྲལ་བྱས་པའི་ལམ་ཐོབ་པས་
ཁྱབ༑ བཞི་པ་ལ་ཆགས་བྲལ་བྱས་པའི་ལམ་ཐོབ་མ་ཐོབ་ཅི་རིགས་སུ་ཡོད་ཅིང་། ལྔ་པ་ལ་
ཆགས་བྲལ་བྱས་པའི་ལམ་མ་ཐོབ་པས་ཁྱབ་བོ། །སྤང་བྱ་ཅིག་ཅར་བའི་རྒྱུན་ཞུགས་ཀྱི་མཚན་
ཉིད༑ རྒྱུན་ཞུགས་ཡང་ཡིན། ཁམས་གསུམ་ལ་འདུན་པའི་ཉོན་མོངས་དགུ་ཅིག་ཅར་དུ་ཆགས་
བྲལ་བྱེད་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པའོ། །དབྱེ་ན། ཙམ་པོ་བ་
དང་༑ ཁྱད་པར་ཅན་གཉིས། དེ་གཉིས་ཀྱི་ཁྱད་པར་ནི། དེ་གཉིས་གང་རུང་ཡང་ཡིན། དགྲ་
བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པ་ཡང་ཡིན་པའི་གཞི་མཐུན་པར་དམིགས་པ་དང་
པོ་དང་། དེ་ལྟར་མི་བརྩོན་པ་ཡང་ཡིན་པའི་གཞི་མཐུན་པར་དམིགས་པ་གཉིས་པའོ། །འདི་
དག་གི་སྤང་བྱ་སྤོང་ཚུལ་ནི། ཀུན་བཏུས་ལས། ཅིག་ཅར་ངེས་པར་འབྱིན་པ་ནི་བདེན་པ་རྣམས
མངོན་པར་རྟོགས་པར་བྱས་ནས་མི་ལྕོགས་མེད་པ་ལ་བརྟེན་ནས་འཇིག་རྟེན་ལས་འདས་པའི་
ལམ་གྱིས་ཁམས་གསུམ་ན་སྤྱོད་པའི་ཉོན་མོངས་པ་རྣམས་ཅིག་ཅར་སྤོང་ངོ་། འདི་ནི་རྒྱུན་དུ་
ཞུགས་པའི་འབྲས་བུ་དང༌། དགྲ་བཅོམ་པའི་འབྲས་བུ་སྟེ། འབྲས་བུ་གཉིས་ལ་གདགས་
སོ༑ ༑ཕལ་ཆེར་ནི་མཐོང་བའི་ཆོས་སམ་འཆི་བའི་དུས་ཀྱི་ཚེ་ཀུན་ཤེས་པ་ཉིད་ཐོབ་པར་བྱེད་
དོ༑ ༑གལ་ཏེ་མི་བྱེད་ན་ཡང་སྨོན་ལམ་གྱི་སྟོབས་ཅན་ཡིན་པས། སྨོན་ལམ་གྱི་དབང་གིས་འདོད་
པའི་ཁམས་ཉིད་དུ་སྐྱེས་ཏེ་སངས་རྒྱས་འབྱུང་བ་མེད་ན་རང་རྒྱལ་བར་འགྱུར་རོ། །ཞེས་
གསུངས་པ་ལྟར་ཏེ། མཐོང་ལམ་གྱི་སྔ་རོལ་དུ་འཇིག་རྟེན་པའི་ལམ་གྱིས་ཁམས་གསུམ་ལ་
འདུན་པའི་ཉོན་མོངས་ཅིག་ཅར་དུ་སྤོང་མི་ནུས་པས། མཐོང་ལམ་ཐོབ་ནས་སྤོང་དགོས། དེ་
ཡང་མཐོང་ལམ་གྱིས་སྒོམ་སྤང་ཉོན་མོངས་དངོས་སུ་སྤོང་མི་ནུས་པས་སྒོམ་ལམ་གྱིས་སྤོང་
བར་བྱེད་དགོས། དེ་ཡང་བསམ་གཏན་གྱི་དངོས་གཞི་ཐོབ་ན་དེ་ལ་ཆགས་བྲལ་བྱས་ཟིན་
པས༑ བསམ་གཏན་གྱི་དངོས་གཞི་མ་ཐོབ་པ་གཅིག་དགོས་པས། བསམ་གཏན་དང་པོའི་ཉེར་

བསྔོགས་ཟག་མེད་མི་ལྕོགས་མེད་པ་ལ་བརྟེན་ནས་བྱེད་པ་ཡིན་ནོ། །དེ་མངོན་དུ་བྱེད་པའི་དུས་
ནི༑ ཕལ་ཆེར་མཐོང་བའི་ཆོས་ཚེ་དེ་ཉིད་ལ་མངོན་དུ་བྱེད་ཅིང་། དེ་མི་ནུས་ན་སྨོན་ལམ་གྱི་
དབང་གིས་ཉན་ཐོས་དང་སངས་རྒྱས་མེད་པའི་འདོད་པའི་ཁམས་ཞིག་ཏུ་སྐྱེ་བ་བླངས་
ནས༑ རང་རྒྱལ་གྱི་ལམ་དུ་འཇུག་ཅིང་རྟེན་དེ་ལ་མྱང་འདས་མངོན་དུ་བྱེད་དོ།།
ཕྱིར་འོང་ཞུགས་གནས་ལ། ཞུགས་པ་དང༌། འབྲས་གནས་གཉིས། དང་པོ་
ལ་མཚན་ཉིད་དང་དབྱེ་བ་གཉིས། དང་པོ་ནི། ཞུགས་པ་བཞི་པོ་གང་རུང་ཡང་ཡིན། འདོད་པ་
ལ་འདུན་པའི་ཉོན་མོངས་དྲུག་པ་སྤངས་པའི་རབ་ཏུ་ཕྱེ་བ༢དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་
དུ་བརྩོན་པའི་སྦྱོར་བ་རྒྱུན་ཆགས་ལ་གནས་པ་ཡང་ཡིན་པའི་གཞི་མཐུན་པར་དམིགས་
པའོ༑ ༑དབྱེ་ན། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང་། འབྲས་བུ་རིམ་གྱིས་པའི་
དེ་གཉིས། དང་པོའི་མཚན་ཉིད། དེ་གཉིས་པོ་གང་རུང་ཡང་ཡིན། མཐོང་ལམ་གྱི་སྔ་རོལ་དུ་
འདོད་པ་ལ་འདུན་པའི་ཉོན་མོངས་མངོན་གྱུར་བ་དྲུག་པ་ལ་ཆགས་བྲལ་བྱས་པ་ཡང་ཡིན་པའི་
གཞི་མཐུན་པར་དམིགས་པ་དེ་དང་པོ་དང་། དེ་གང་རུང་ཡང་ཡིན། དེ་ལྟར་མི་བྱེད་པ་ཡང་
ཡིན་པའི་གཞི་མཐུན་པར་དམིགས་པ། གཉིས་པའི་མཚན་ཉིད། འབྲས་བུ་རིམ་གྱིས་པའི་ཕྱིར་
འོང་ཞུགས་པ་ནི། རིམ་གྱིས་པའི་རྒྱུན་ཞུགས་འབྲས་གནས་ཁྱད་པར་ཅན་དང་དོན་གཅིག་
གོ ༑སྤངས་པའི་ཁྱད་པར་ནི། འདོད་པ་ལ་འདུན་པའི་ཉོན་མོངས་དགུ་པ་ལ་ཆགས་བྲལ་མ་
བྱས་ཤིང་། མཐོང་སྤང་ཉོན་མོངས་སྤངས་པས་ཁྱབ་བོ། །རྟོགས་པའི་ཁྱད་པར་ནི། མཐོང་
ལམ་ཐོབ་པས་ཁྱབ་ཅིང་། འདོད་པ་ལ་འདུན་པའི་ཉོན་མོངས་དྲུག་པ་ལ་ཆགས་བྲལ་བྱེད་པའི་
ལམ་ཐོབ་པ་ཡང་ཡོད་དོ།།
ཕྱིར་འོང་འབྲས་གནས་ལ་མཚན་ཉིད་དང༌། དབྱེ་བ་གཉིས། དང་པོ་
ནི༑ འབྲས་གནས་བཞི་པོ་གང་རུང་ཡང་ཡིན། འདོད་པ་ལ་འདུན་པའི་ཉོན་མོངས་དྲུག་པ་ལ་

ཆགས་བྲལ་བྱས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པ་ཙམ་གྱི་རབ་ཏུ་ཕྱེ་
བ་ཡང་ཡིན་པའི་གཞི་མཐུན་པར་དམིགས་པའོ། །དབྱེ་ན་ཙམ་པོ་པ་དང༌། ཁྱད་པར་ཅན་
གཉིས༑ དེ་གཉིས་ཀྱི་ཁྱད་པར་ནི། དེ་གཉིས་གང་རུང་ཡང་ཡིན། རང་གི་འབྲས་བུ་གོང་མ་
ཐོབ་པའི་ཕྱིར་དུ་བརྩོན་བཞིན་པ་མ་ཡིན་པ་ཡང་ཡིན་པའི་གཞི་མཐུན་པར་དམིགས་པ་དང་པོ་
དང་༑ དེ་ལྟར་བརྩོན་བཞིན་པ་ཡང་ཡིན་པའི་གཞི་མཐུན་པར་དམིགས་པ། གཉིས་པའི་མཚན་
ཉིད༑ ཡང་དེ་ལ་དབྱེ་ན། ཆགས་བྲལ་སྔོན་སོང་དང་། འབྲས་བུ་རིམ་གྱིས་པའི་དེ་གཉིས། དེ
གཉིས་ཀྱི་ཁྱད་པར་ནི། དེ་གཉིས་པོ་གང་རུང་ཡང་ཡིན། མཐོང་ལམ་གྱི་སྔ་རོལ་དུ་འདོད་པ་ལ་
འདུན་པའི་ཉོན་མོངས་དྲུག་པ་ལ་ཆགས་བྲལ་བྱས་པ་ཡང་ཡིན་པའི་གཞི་མཐུན་པར་དམིགས་པ་
དང་པོ་དང༌། དེ་མ་བྱས་པ་ཡང་ཡིན་པའི་གཞི་མཐུན་པར་དམིགས་པ། གཉིས་པའི་མཚན་
ཉིད༑ ཕྱི་མ་འདི་ལ་རྒྱན་ཞུགས་ཀྱི་འབྲས་བུ་ཐོབ་པའི་རྗེས་སུ་འདོད་པ་ལ་འདུན་པའི་ཉོན་མོངས་
དྲུག་པ་སྤངས་པ་གཅིག་དགོས་པ་ཡིན་ནོ། །ཕྱིར་འོང་འབྲས་གནས་ཁྱད་པར་ཅན་ཚེ་གཅིག་བར་
ཆད་གཅིག་པ་ལ། མཚན་ཉིད་དང་། སྤངས་རྟོགས་ཀྱི་ཁྱད་པར་གཉིས། དང་པོ་ནི། འདོད་ཕ་
ལ་འདུན་པའི་ཉོན་མོངས་བདུན་པ་ལ་ཆགས་བྲལ་བྱས་ཤིང་། དགུ་པ་ལ་ཆགས་བྲལ་མ་བྱས་
པའི་ཕྱིར་འོང་འབྲས་གནས་ཁྱད་པར་ཅན་གང་ཞིག འདོད་པར་སྐྱེ་སྲིད་གཅིག་བླངས་ཏེ་སྐྱེ་
སྲིད་དེའི་རྟེན་ལ་མྱང་འདས་མངོན་དུ་བྱེད་པའི་རབ་ཏུ་ཕྱེ་བའོ། སྤངས་པའི་ཁྱད་པར་
ནི༑ ༑འདོད་པ་ལ་འདུན་པའི་ཉོན་མོངས་བདུན་པ་སྤངས་པས་ཁྱབ། བརྒྱད་པ་སྤངས་མ་སྤངས་
ཅི་རིགས་སུ་ཡོད། དགུ་པ་མ་སྤངས་པ་གཅིག་དགོས། རྟོགས་པའི་ཁྱད་པར་ནི། འདོད་པ་ལ་
འདུན་པའི་ཉོན་མོངས་བདུན་པ་སྤངས་པའི་ལམ་ཐོབ་པ་ནས། དགུ་པ་སྤོང་བྱེད་ཀྱི་ལམ་ཐོབ་
པའི་བར་རོ། །དེ་ལྟར་ཡང༌། མཛོད་ལས། ཉེས་ཆ་བདུན་ནམ་བརྒྱད་ཟད་པ། །ཚེ་གཅིག་བར་
ཆད་གཅིག་པ་དང་། །གསུམ་པ་ལ་ནི་ཞུགས་པའང་ཡིན། །ཞེས་གསུངས་པས། འདོད་པར་

ལས་ཉོན་གྱི་དབང་གིས་སྐྱེ་སྲིད་གཅིག་ལེན་པས་ཁྱབ་བོ། །ཚེ་གཅིག་བར་ཆད་གཅིག་པ་ཞེས་
བརྗོད་པ་ཡང་། དགྲ་བཅོམ་པའི་འབྲས་བུ་ཐོབ་པ་ལ་ཚེ་གཅིག་ཁོ་ནས་བར་ཆོད་ཅིང་། ཕྱིར་མི་
འོང་གི་འབྲས་བུ་ཐོབ་པ་ལ་སྤང་བྱའི་གཙོ་བོ་གཅིག་ཁོ་ནས་བར་དུ་ཆོད་པས་ན་དེ་སྐད་ཅེས་བྱའོ།
༈ ཕྱིར་མི་འོང་གི་ཞུགས་གནས་བཤད་པ་ལ། ཞུགས་པ་དང་། འབྲས་
གནས་གཉིས། དང་པོ་ལ་མཚན་ཉིད་དང༌། དབྱེ་བ་གཉིས། དང་པོ་ནི། ཞུགས་པ་བཞི་པོ་
གང་རུང་ཡང་ཡིན། འདོད་པ་ལ་འདུན་པའི་ཉོན་མོངས་དགུ་པ་སྤངས་པའི་རབ་ཏུ་ཕྱེ་བའི་དགེ་
སྦྱོང་ཚུལ་གྱི་འབྲས་བུ་ཐོབ་པའི་ཕྱིར་དུ་བརྩོན་པའི་སྦྱོར་བ་རྒྱུན་ཆགས་ལ་གནས་པ་ཡང་ཡིན་
པའི་གཞི་མཐུན་པར་དམིགས་པ། དེ་ལ་དབྱེ་ན། ཆགས་བྲལ་སྔོན་སོང་དང༌། འབྲས་བུ་རིམ་
གྱིས་པའི་དེ་གཉིས། དང་པོའི་མཚན་ཉིད། །དེ་གཉིས་གང་རུང་ཡང་ཡིན། །མཐོང་ལམ་གྱི་སྔ་
རོལ་དུ་འདོད་པ་ལ་འདུན་པའི་ཉོན་མོངས་དགུ་པ་ལ་ཆགས་བྲལ་བྱས་པ་ཡང་ཡིན་པའི་གཞི་
མཐུན་པར་དམིགས་པ། འདིའི་སྤངས་པའི་ཁྱད་པར་ནི། འདོད་པ་ལ་འདུན་པའི་ཉོན་མོངས་
དགུ་པ་སྤངས་ཤིང་ཅི་ཡང་མེད་ལ་འདུན་པའི་ཉོན་མོངས་སྤངས་མ་སྤངས་ཅི་རིགས་སུ་
ཡོད༑ སྲིད་རྩེའི་ཉོན་མོངས་དང་པོ་ཙམ་ཡང་མ་སྤངས་པའོ། །རྟོགས་པའི་ཁྱད་པར་ནི། ཉན་
ཐོས་མཐོང་ལམ་བར་ཆད་མེད་ལམ་ཁོ་ན་ལ་གནས་པས་ཁྱབ་བོ །འབྲས་བུ་རིམ་གྱིས་པའི་ཕྱིར་
མི་འོང་ཞུགས་པ་ནི། རིམ་གྱིས་པའི་ཕྱིར་འོང་འབྲས་གནས་ཁྱད་པར་ཅན་དང་དོན་གཅིག
ཕྱིར་མི་འོང་འབྲས་གནས་ལ། མཚན་ཉིད་དང༌། དབྱེ་བ་གཉིས། དང་པོ་
ནི༑ འབྲས་གནས་བཞི་པོ་གང་རུང་ཡང་ཡིན། འདོད་པ་ལ་འདུན་པའི་ཉོན་མོངས་དགུ་པ་
སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་རབ་ཏུ་ཕྱེ་བ་ཡང་ཡིན་པའི་
གཞི་མཐུན་པར་དམིང༌།ས་པའོ། །གཉིས་པ་ནི། དེ་ལ་དབྱེ་ན། ཙམ་པོ་བ་དང་། ཁྱད་པར་ཅན་
གཉིས༑ དེ་གཉིས་ཀྱི་ཁྱད་པར་ནི། དེ་གཉིས་གང་རུང་ཡང་ཡིན། དགྲ་བཅོམ་པའི་འབྲས་བུ་

ཐོབ་ཕྱིར་དུ་བརྩོན་བཞིན་པ་མ་ཡིན་པ་ཡང་ཡིན་པའི་གཞི་མཐུན་པར་དམིགས་པ་དང་པོ་
དང་༑ དེ་ལྟར་བརྩོན་བཞིན་པ་ཡང་ཡིན་པའི་གཞི་མཐུན་པར་དམིགས་པ། གཉིས་པའི་མཚན་
ཉིད༑ ཡང་དེ་ལ་དབྱེ་ན། འདོད་པར་ཚེ་ཡོངས་སུ་གྱུར་པའི་ཕྱིར་མི་འོང་དང༌། འདོད་པར་ཚེ་
ཡོངས་སུ་མ་གྱུར་པའི་ཕྱིར་མི་འོང་གཉིས་ལས། དང་པོའི་མཚན་ཉིད། མཐོང་ལམ་ཐོབ་རྗེས
སུ་འདོད་པར་སྐྱེ་སྲིད་བརྒྱུད་ནས་བླངས་ཤིང་། ཕྱིར་མི་འོང་གི་འབྲས་བུ་ཐོབ་པའི་ཚེ་དེ་ལ་མྱང་
འདས་མངོན་ངུ་བྱེད་པའི་ཕྱིར་མི་འོང་དུ་དམིགས་པའོ། །གཉིས་པའི་མཚན་ཉིད། མཐོང་ལམ་
ཐོབ་རྗེས་སུ་འདོད་པར་སྐྱེ་སྲིད་མ་བླངས་ཤིང་། ཕྱིར་མི་འོང་གི་འབྲས་བུ་ཐོབ་པའི་ཚེ་དེ་ལ་མྱང་
འདས་མངོན་དུ་མི་བྱེད་པའི་ཕྱིར་མི་འོང་དུ་དམིགས་པའོ། །དེ་ལ་དབྱེ་ན། མཐོང་ཆོས་
ཞི༑ ལུས་མངོན་བྱེད། གཟུགས་སུ་ཉེར་འགྲོ། གཟུགས་མེད་ཉེར་འགྲོའི་ཕྱིར་མི་འོང་དང་
བཞིའོ༑ ༑དང་པོའི་མཚན་ཉིད། མཐོང་ལམ་ཐོབ་པའི་ཚེ་དེ་ལ་ཕྱིར་མི་འོང་གི་འབྲས་བུ་མངོན་དུ་
བྱས་པའི་རབ་ཏུ་ཕྱེ་བའི་ཕྱིར་མི་འོང་དུ་དམིགས་པ། གཉིས་པའི་མཚན་ཉིད། འགོག་པའི་
སྙོམས་འཇུག་ཐོབ་པའི་རབ་ཏུ་ཕྱེ་བའི་ཕྱིར་མི་འོང་དུ་དམིགས་པ། གསུམ་པའི་མཚན་ཉིད། ཕྱི་
མ་ལ་གཟུགས་ཁམས་སུ་སྐྱེ་བ་ལེན་པའི་རབ་ཏུ་ཕྱེ་བའི་འདོད་པའི་རྟེན་ཅན་གྱི་ཕྱིར་མི་འོང་དུ་
དམིགས་པའོ། །དབྱེ་ན། བར་འདའ་བ། སྐྱེས་འདའ་བ། གོང་འཕོ་བ་རྣམས་སུ་ཡོད། དང་
པོའི་མཚན་ཉིད། གཟུགས་སུ་ཉེ་བར་འགྲོ་བའི་ཕྱིར་མི་འོང་གང་ཞིག ཕྱི་མ་གཟུགས་ཁམས་
ཀྱི་བར་སྲིད་དུ་སྐྱེས་ནས་བར་སྲིད་དེའི་རྟེན་ལ་མྱང་འདས་མངོན་དུ་བྱེད་པའི་རབ་ཏུ་ཕྱེ་བའི་
རིགས་སུ་གནས་པ། དེ་ལ་དབྱེ་ན། བར་སྲིད་གྲུབ་མ་ཐག་མྱང་འདས་མངོན་དུ་བྱེད་པ། བར་
སྲིད་ཀྱི་ཚེ་དཀྱིལ་ལ་མྱང་འདས་མངོན་དུ་བྱེད་པ། བར་སྲིད་ཀྱི་ཚེ་མཇུག་ལ་མྱང་འདས་མངོན་
དུ་བྱེད་པ་རྣམས་སུ་ཡོད། ཡང་འདི་ལ་གཟུགས་ཁམས་གནས་རིགས་བཅུ་དྲུག་གི་དེ་
དང་༑ དེའི་བར་སྲིད་དུ་སྐྱེ་བ་བླངས་ནས་བར་སྲིད་དང་། དེའི་རྟེན་ལ་མྱང་འདས་མངོན་དུ་བྱེད་

པ་བཅུ་དྲུག་ཏུ་ཡོད་དོ། །གཉིས་པ་སྐྱེས་འདའ་བ་ལ། མཚན་ཉིད་དང༌། དབྱེ་བ་གཉིས། དང་
པོ་ནི། གཟུགས་སུ་ཉེར་འགྲོའི་ཕྱིར་མི་འོང་གང་ཞིག ཕྱི་མ་གཟུགས་ཁམས་ཀྱི་སྐྱེ་སྲིད་གཅིག་
བླངས་ནས་རྟེན་དེ་ལ་མྱང་འདས་མངོན་དུ་བྱེད་པའི་རབ་ཏུ་ཕྱེ་བའི་རིགས་སུ་གནས་པའོ། །དབྱེ་
ན༑ སྐྱེས་མ་ཐག་འདའ་བ། མངོན་པར་འདུ་བྱེད་དང་བཅས་ཏེ་འདའ་བ། མངོན་པར་འདུ་མི་
བྱེད་པར་འདའ་བ་རྣམས་སུ་ཡོད་དེ། མཛོད་འགྲེལ་ལས། སྐྱེས་ནས་ཡོངས་སུ་མྱ་ངན་ལས་
འདའ་བ་ནི། སྐྱེས་ནས་དང་། མངོན་པར་འདུ་བྱེད་དང༌། མངོན་པར་འདུ་མི་བྱེད་པར་ཡོངས་
སུ་མྱ་ངན་ལས་འདའ་བའོ། །ཞེས་གསུངས་པའི་ཕྱིར། དེ་གསུམ་གྱི་ཁྱད་པར་ནི། གཟུགས་
ཁམས་ཀྱི་སྐྱེ་སྲིད་གྲུབ་མ་ཐག་མྱང་འདས་མངོན་དུ་བྱེད་པ་དང་། སྐྱེ་སྲིད་དེའི་ཚེ་དཀྱིལ་ལ
འབད་རྩོལ་ཆེན་པོ་དང་བཅས་ཏེ་མྱང་འདས་མངོན་དུ་བྱེད་པ་དང་། དེའི་ཚེ་མཇུག་ལ་འབད་
རྩོལ་ཆེན་པོ་མེད་པར་མྱང་འདས་མངོན་དུ་བྱེད་པའོ། །གཟུགས་སུ་ཉེར་འགྲོའི་ཕྱིར་མི་འོང་གོང
འཕོ་བའི་མཚན་ཉིད། གཟུགས་སུ་ཉེར་འགྲོའི་ཕྱིར་མི་འོང་གང་ཞིག གཟུགས་སུ་སྐྱེ་སྲིད་
བརྒྱུད་ནས་བླངས་ཏེ་འོག་མིན་དང་སྲིད་རྩེ་གང་རུང་གི་རྟེན་ལ་མྱང་འདས་མངོན་དུ་བྱེད་པའི་
རིགས་སུ་གནས་པ། དབྱེ་ན། གོང་འཕོ་འོག་མིན་གྱི་མཐར་ཐུག་འགྲོ་དང་། སྲིད་རྩེའི་མཐར་
ཐུག་འགྲོ་གཉིས། དང་པོའི་མཚན་ཉིད། གཟུགས་སུ་ཉེར་འགྲོའི་ཕྱིར་མི་འོང་གོང་འཕོ་གང་
ཞིག འོག་མིན་གྱི་རྟེན་ལ་མྱང་འདས་མངོན་དུ་བྱེད་པའོ། །དབྱེ་ན། འཕར་བ། ཕྱེད་དུ་འཕར་
བ༑ གནས་ཐམས་ཅད་དུ་འཆི་འཕོ་བ་དང་གསུམ། དང་པོའི་མཚན་ཉིད། གཟུགས་སུ་ཉེར་
འགྲོའི་ཕྱིར་མི་འོང་གོང་འཕོ་འོག་མིན་མཐར་ཐུག་འགྲོ་གང་ཞིག གཟུགས་སུ་སྐེ་སྲིད་གཉིས་
ལེན་ཅིང་གསུམ་མི་ལེན་པའི་རབ་ཏུ་ཕྱེ་བའོ། །དཔེར་ན། འདོད་ཁམས་སུ་བསམ་གཏན་སྤེལ་
བསྒོམས་བྱས་ཤིང་། བསམ་གཏན་དང་པོའི་རོ་མྱངས་པས་ཕྱི་མ་གསུམ་ལས་ཉམས་ནས་
ཚངས་རིགས་སུ་སྐེས། དེའི་ཕྱི་མ་ལ་འོག་མིན་དུ་སྐྱེས་ཏེ། རྟེན་དེ་ལ་མྱང་འདས་མངོན་དུ་བྱེང་

པའོ༑ ༑ཕྱེད་འཕར་གྱི་མཚན་ཉིད། དེ་གང་ཞིག གཟུགས་ཁམས་སུ་སྐྱེ་སྲིད་བཞི་མི་ལེན་ཅིང་
གསུམ་ལེན་པའི་རབ་ཏུ་ཕྱེ་བ། དཔེར་ན། འདོད་ཁམས་སུ་བསམ་གཏན་སྤེལ་བསྒོམས་བྱས་
ཤིང་བསམ་གཏན་དང་པོའི་རོ་མྱངས་པས་བསམ་གཏན་ཕྱི་མ་གསུམ་ལས་ཉམས་ཏེ་ཚངས་
རིས་སུ་སྐྱེ་བ་བླངས། དེ་ནས་ཤི་འཕོས་ནས་གནས་གཙོང་འོག་མ་གསུམ་གང་རུང་དུ་
སྐེས༑ དེ་ནས་འོག་མིན་དུ་སྐྱེས་ནས་རྟེན་དེ་ལ་མྱང་འདས་མངོན་དུ་བྱེད་པའོ། །གསུམ་པའི་
མཚན་ཉིད། དེ་གང་ཞིག ཚངས་ཆེན་མ་གཏོགས་གཟུགས་ཁམས་ཀྱི་གནས་རྣམས་རིམ་གྱིས་
བརྒྱུད་ནས་མྱང་འདས་མངོན་དུ་བྱེད་པའི་རིགས་སུ་གནས་པ། དཔེར་ན། འདོད་ཁམས་སུ་
བསམ་གཏན་སྤེལ་བསྒོམས་བྱས་ཤིང་། ཞེས་པ་ནས། ཚངས་རིས་སུ་སྐྱེས་པའི་བར་སྔར་
བཞིན་ལ། དེ་ནས་ཚངས་ཆེན་མ་གཏོགས་པའི་གཟུགས་ཁམས་ཀྱི་གནས་རྣམས་རིམ་གྱིས་
བརྒྱུད་དེ་མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་ལྟ་བུའོ། །འོ་ན་གནས་གཙང་དུ་
སྐྱེ་བ་ལ་བསམ་གཏན་སྤེལ་བསྒོམ་བྱ་དགོས་པས། དེ་བསྒོམ་ཚུལ་དེ་ཇི་ལྟ་བུ་ཞེ་ན། གང་ཟག་
གང་གིས་སྒོམ་པ་ནི། བསམ་གཏན་བཞི་པའི་དངོས་གཞི་ཐོབ་པའི་ཕྱིར་མི་འོང་དང་། དགྲ་
བཅོམ་གཉིས་ཀྱིས་སྒོམ་པར་བྱེད། སེམས་གང་ལ་བརྟེན་ནས་སྒོམ་ན། བསམ་གཏན་བཞི་པ་དེ་
ལམ་སྔ་མ་རྣམས་ཀྱི་ནང་ནས་མཆོག་ཡིན་པས་དང་པོར་བསམ་གཏན་བཞི་པ་ལ་སྒོམ་པར་བྱེད་
དོ༑ ༑ཁམས་གང་གི་རྟེན་ལ་སྒོམ་ན་དང་པོར་འདོད་ཁམས་ཀྱི་རྟེན་ལ་སྒོམ་ཞིང་། ཕྱིས་ལེགས་
པར་བྱང་ནས་གཟུགས་ཁམས་ཀྱི་རྟེན་ལ་སྒོམ་པ་ཡང་ོད་དོ། །ཇི་ལྟར་སྒོམ་ན་དང་པོར་བསམ་
གཏན་བཞི་པའི་དངོས་གཞི་ཟག་མེད་རྒྱུན་གཅིག་ལ་སྙོམས་པར་འཇུག དེ་རྗེས་ཟག་བཅས་དེ་
རྗེས་ཟག་མེད་ལ་སྙོམས་པར་འཇུག་པ་ནི་ཆུང་ངུ་གསུམ་སྤེལ་ལོ། དེ་ལ་ཉིས་ལྡབ་ཏུ་བྱས་ནས་
འབྲིང་དྲུག་སྤེལ་གསུམ་ལྡབ་ཏུ་ཆེན་པོ་དགུ་སྤེལ། བཞི་ལྡབ་ཏུ་ཤིན་ཏུ་ཆེན་པོ་བཅུ་གཉིས་
སྤེལ༑ ལྔ་ལྔབ་ཏུ་བྱས་ནས་ཤིན་ཏུ་ཆེས་ཆེན་པོ་བཅོ་ལྔ་སྤེལ་དུ་སྒོམ་པར་བྱེད་པ་ཡིན་ནོ། །སྤེལ་

བསྒོམ་དེ་དག་གྲུབ་པའི་ཚད་ཇི་ལྟ་བུ་ཞེ་ན། འདི་ལ་བྱེ་བྲག་ཏུ་སྨྲ་བ་ན་རེ། དུས་མཐའི་སྐད་ཅིག་
མ་གཅིག་ལ་ཟག་བཅས་ཟག་མེད་ཇི་ལྟར་འདོད་འདོད་དུ་སྤེལ་ནུས་པ་ནི། སྤེལ་བསྒོམ་གྲུབ་པའི་
ཚད་དོ། །ཞེས་འདོད། སློབ་དཔོན་དབྱིག་གཉེན་གྱིས་སངས་རྒྱས་མ་གཏོགས་པ་དེ་ལྟར་གཞན་
གྱིས་བྱེད་མི་ནུས་སོ། །ཞེས་བཀག་ནས་རྒྱུན་ཆགས་གསུམ་ལ་སྦྱོར་བ་གཅིག་གིས་ཇི་ལྟར་
འདོད་འདོད་དུ་སྙོམས་པར་འཇུག་ནུས་པ་དེའི་ཚད་དུ་བཞེད་ཅིང་། རང་ལུགས་ཀྱང་དེ་དང་
མཐུན་པར་ཁས་ལེན་ནོ། །བསམ་གཏན་སྤེལ་བསྒོམས་བྱས་པའི་སྟོབས་ཀྱིས་གནས་གཙང་དུ་
སྐྱེ་བར་འགྱུར་ཏེ། ཆུང་ངུ་གསུམ་སྤེལ་གྱིས་མི་ཆེ་བ། དྲུག་སྤེལ་གྱིས་མི་གདུང་བ། དགུ་
སྤེལ་གྱིས་ཤིན་ཏུ་མཐོང་བ་བཅུ་གཉིས་སྤེལ་གྱིས་གྱ་ནོམ་སྣང་བ། བཅོ་ལྔ་སྤེལ་གྱིས་འོག་མིན་
དུ་སྐྱེ་བར་བྱེད་པའི་ཕྱིར། དེ་ལྟར་བསམ་གཏན་སྤེལ་བསྒོམས་ལྔས་སྔོན་སོ་སྐྱེའི་རྟེན་ལ་བསམ་
གཏན་བཞི་པར་སྐྱེ་བའི་ལས་བསགས་པ་དེ་གནས་གཙང་དུ་སྐྱེ་བའི་རྒྱུར་འགྱུར་བར་བྱེད་
ལ༑ དེ་ཡང་བསམ་གཏན་སྤེལ་བསྒོམ་གྱི་ནང་ཚན་ཏུ་གྱུར་པའི་ཟག་མེད་ཀྱིས་བྱེད་པ་ནི་མིན་
ཏེ༑ ཟག་མེད་ཀྱི་སྲིད་པ་རྒྱུན་གཅོད་པར་བྱེད་པའི་ཕྱིར། དེས་ན་དེའི་ནང་ཚན་ཏུ་གྱུར་པའི་ཟག་
བཅས་ཀྱིས་བྱེད་ལ། འདིའི་ཟག་བཅས་ནི་གཙོ་བོར་རྗེས་ཐོབ་དག་པ་བ་འཇིག་རྟེན་པའི་ལམ་
ཞེས་ཟག་བཅས་སུ་བཤད་པའི་ལམ་ཞིག་ལ་བྱེད་ཀྱི་འཕགས་རྒྱུད་ཀྱི་མཁྱེན་པ་མིན་པའི་འཇིག་
རྟེན་པའི་དགེ་བ་ལ་བྱེད་པ་མ་ཡིན་ནོ། །འོ་ན་དེ་འདྲའི་ཕྱིར་མི་འོང་དེ་བསམ་གཏན་བཞི་པའི་
དངོས་གཞི་ཟག་མེད་ལས་བསམ་གཏན་དང་པོ་སོགས་སུ་སྐེ་དགོས་པས་འཕགས་པའི་སྤངས་
རྟོགས་ལས་ཉམས་པ་གཅིག་འདོད་དམ་ཞེ་ན། མི་འདོད་དེ། འཕགས་པའི་སྤངས་རྟོགས་ལས་
ཉམས་པ་མེད། ཅེས་པ་ཡང༌། གང་ཟག་འཕགས་པ་ཡིན་པ་དོར་ནས། སོ་སོ་སྐྱེ་བོར་སོང་བ་
མེད་ཅེས་པའི་དོན་ཡིན་གྱིའཕགས་པའི་རྟོགས་པ་ཡིན་ཚད་ལས་ཉམས་པ་མི་སྲིད་པའི་དོན་མ་
ཡིན་པའི་ཕྱིར་རོ། །གཟུགས་སུ་ཉེར་འགྲོའི་ཕྱིར་མི་འོང་གོང་འཕོ་སྲིད་རྩེའི་མཐར་ཐུག་འགྲོ་

བའི་མཚན་ཉིད་ནི། གཟུགས་སུ་ཉེར་འགྲོའི་ཕྱིར་མི་འོང་གོང་འཕོ་གང་ཞིག་སྲིད་རྩེའི་རྟེན་ལ་
མྱང་འདས་མངོན་དུ་བྱེད་པའི་རིགས་ཏུ་གནས་པ། དཔེར་ན། ཕྱིར་མི་འོང་གི་འབྲས་བུ་ཐོབ་
རྗེས་ཚངས་ཆེན་མ་གཏོགས་གཟུགས་ཁམས་ཀྱི་སོ་སོ་སྐྱེ་བོའི་གནས་རྣམས་རིམ་གྱིས་བརྒྱུད་
ནས་དེ་རྗེས་གཟུགས་མེད་བཞི་རིམ་གྱིས་བརྒྱུད་དེ། སྲིང་རྩེ་འིརྟེན་ལ་མྱང་འདས་མངོན་དུ་བྱེད་
པ་ལྟ་བུའོ། །གཟུགས་མེད་ཉེར་འགྲོའི་ཕྱིར་མི་འོང་གི་མཚན་ཉིད་ནི། འདོད་པའི་རྟེན་ཅན་གྱི་
ཕྱིར་མི་འོང་གང་ཞིག གཟུགས་ཁམས་སུ་སྐྱེ་བ་མི་ལེན་པར་གཟུགས་མེད་ཀྱི་རྟེན་ལ་མྱང་
འདས་མངོན་དུ་བྱེད་པའི་རིགས་སུ་གནས་པའོ། །དབྱེ་ན། བར་འདའ་བ་མེད་ལ། སྐྱེས་ནས་
འདའ་བ། མངོན་པར་འདུ་བྱེད་དང་བཅས་ཏེ་འདའ་བ། མངོན་པར་འདུ་བྱེད་མེད་པར་འདའ་
བ༑ གོང་འཕོ་སྟེ་བཞིའོ། །དང་པོ་ནི། གཟུགས་མེད་ཀྱི་ཚོ་སྟོད་ལ་མྱང་འདས་མངོན་དུ་བྱེད་པ་
དང་༑ གཉིས་པ་ཚེ་དཀྱིལ་ལ་དེ་དང་། གསུམ་པ་ཚེ་མཇུག་ལ་དེ་མངོན་དུ་བྱེད་པ་ལྟ་
བུའོ༑ ༑གོང་འཕོ་ནི། གཟུགས་མེད་དུ་སྐྱེ་བ་གཉིས་ལ་སོགས་པ་བརྒྱུད་ནས་བླངས་
ཏེ༑ གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་ལྟ་བུའོ། །དགྲ་བཅོམ་
པ་ཞུགས་གནས་བཤད་པ་ལ། ཞུགས་པ་དང༌། འབྲས་གནས་གཉིས། དང་པོ་ལ། མཚན་
ཉིད་དང༌། དབྱེ་བ་གཉིས། དང་པོ་ནི། ཞུགས་པ་བཞི་པོ་གང་རུང་ཡང་ཡིན། །གོང་མའི་ཆ་
མཐུན་ལྔ་སྤངས་པའི་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པའི་སྦྱོར་བ་
རྒྱུན་ཆགས་ལ་གནས་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པ། དབྱེ་
ན༑ སྤང་བྱ་ཅིག་ཅར་བའི་དགྲ་བཅོམ་ཞུགས་པ་དང༌། རིམ་གྱིས་པའི་དེ་གཉིས། དང་པོ་
ནི༑ སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཁྱད་པར་ཅན་དང་དོན་གཅིག གཉིས་པ་
ནི༑ ཕྱིར་མི་འོང་འབྲས་གནས་ཁྱད་པར་ཅན་དང་དོན་གཅིག་གོ །གཉི་པ་དགྲ་བཅོམ་འབྲས་
གནས་ལ། མཚན་ཉིད་དང་། དབྱེ་བ་གཉིས་དང་པོ་ནི། གོང་མའི་ཆ་མཐུན་ལྔ་སྤངས་པའི་རབ་

ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་ཉན་ཐོས་སུ་དམིགས་པ། གཉིས་པ་ནི། དེ་
ལ་དབྱེ་ན། སྤང་བྱ་ཅིག་ཅར་བའི་དགྲ་བཅོམ་འབྲས་གནས་དང་། རིམ་གྱིས་པའི་དེ་
གཉིས༑ དང་པོའི་མཚན་ཉིད། ཅི་ཡང་མེད་མན་ཆད་ལ་འདུན་པའི་ཉོན་མོངས་བརྒྱད་དང་སྲིད་
རྩེའི་ཉོན་མོངས་ཅིག་ཅར་དུ་སྤངས་པའི་རབ་ཏུ་ཕྱེ་བའི་དགྲ་བཅོམ་འབྲས་གནས་སུ་དམིགས་
པ༑ དེ་རྣམས་རིམ་ཅན་དུ་སྤངས་པའི་རབ་ཏུ་ཕྱེ་བའི་དགྲ་བཅོམ་འབྲས་གནས་སུ་དམིགས་
པ༑ གཉིས་པའི་མཚན་ཉིད། ཡང་དེ་ལ་དབྱེ་ན། ཤེས་རབ་རྐྱང་པའི་ཆ་ལས་རྣམ་པར་གྲོལ་
བའི་དགྲ་བཅོམ་འབྲས་གནས་པ་དང༌། གཉིས་ཀའི་ཆ་ལས་རྣམ་པར་གྲོལ་བའི་དེ་
གཉིས༑ དང་པོ་ནི། འགོག་པའི་སྙོམས་འཇུག་མ་ཐོབ་པའི་དགྲ་བཅོམ་འབྲས་གནས་ལྟ་བུ་
དང་༑ གཉིས་པ་ནི། དེ་ཐོབ་པའི་དགྲ་བཅོམ་འབྲས་གནས་ལྟ་བུའོ། མངོན་པ་གོང་འོག་
ལས༑ དགྲ་བཅོམ་འབྲས་གནས་ལ། དབང་པོའི་སྒོ་ནས་ཡོངས་སུ་ཉམས་པའི་ཆོས་
ཅན༑ བདག་གསོད་པའི་ཆོས་ཅན། རྗེས་སུ་སྲུང་བའི་ཆོས་ཅན། གནས་ལ་མི་བསྐྱོད་པའི་ཆོས་
ཅན༑ རྟོགས་པའི་འོས་སུ་གྱུར་པའི་ཆོས་ཅན། མི་གཡོ་བའི་ཆོས་ཅན་ཏེ་དྲུག དང་པོ་ལྔ་དབང་
པོ་རྟུལ་བ་དང༌། ཕྱི་མ་དབང་པོ་རྣོ་བ་ཡིན་ནོ། །ཞེས་བཤད་དོ། །གོང་མའི་ཆ་མཐུན་ལྔ་
ནི༑ གཟུགས་གཟུགས་མེད་ཀྱི་འདོད་ཆགས། རྒོད་པ། ང་རྒྱལ། མ་རིག་པ་རྣམས་སོ།།
མཚོན་བྱ་དོན་གྱི་དགེ་འདུན་བཤད་པ་ལ། ཐེག་ཆེན་གྱི་མདོར། སྐྱེས་བུ་ཟུང་
བཞི་སོགས་དགེ་འདུན་གྱི་རྣམ་གཞག་བཤད་པའི་དགོས་པ་དང་། མིང་གིས་འདོགས་པའི་རྒྱུ་
མཚན་ནོ། །དང་པོ་ནི། ཉན་ཐོས་རིགས་མ་ངེས་པ་དང་། རིགས་ངེས་པ་གཞན་དག་ཐེག་ཆེན་
གྱི་ལམ་ལ་འཁྲིད་པའི་དགོས་པ་ཡོད་དེ། །ཐེག་ཆེན་གྱི་མདོར་དགེ་འདུན་གྱི་རྣམ་གཞག་བསྟན་
པ་ན། དགེ་འདུན་དཀོན་མཆོག་ལ་མཆོག་ཏུ་བྱ་བ་བྱེད་པར་འདོད་པའི་རིགས་མ་ངེས་པའི་གང་
ཟག་རྣམས་ཐེག་ཆེན་གྱི་མདོ་ལ་ཐོས་བསམ་བྱེད་ཅིང་ལམ་ལ་སློབ་པའི་དགོས་པ་ཡོད་པའི་

ཕྱིར༑ ལོག་རྟོག་གཞན་དག་སེལ་བའི་དགོས་པ་ཡོད་དེ། ཐེག་ཆེན་གྱི་མདོར་དགེ་འདུན་གྱི་རྣམ་
གཞག་མ་བསྟན་ན། དེར་དགེ་འདུན་གྱི་རྣམ་གཞག་དང་ལམ་གྱི་རྣམ་གཞག་མ་བསྟན་པས་འདི་
དག་སངས་རྒྱས་ཀྱི་བཀའ་མིན་ནམ་སྙམ་པའི་ལོག་རྟོག་འབྱུང་བས་དེ་བསལ་བའི་ཕྱིར་དུ་ཐེག་
དམན་གྱི་དགེ་འདུན་དཔེར་བྱས་ནས་ཐེག་ཆེན་གྱི་དགེ་འདུན་ཡང་བསྟན་པའི་ཕྱིར། གཉིས་པ་
ནི༑ ཐེག་ཆེན་མཐོང་ལམ་རྣམ་གྲོལ་ལམ་པ་སོགས་ལ་རྒྱུན་ཞུགས་སོགས་ཀྱི་མིང་གིས་
འདོགས་པའི་རྒྱུ་མཚན་ཡོད་ད། རྒྱུན་ཞུགས་དེ་མཐོང་སྤང་ཀུན་སྦྱོར་གསུམ་སྤངས་པའི་རབ་ཏུ་
ཕྱེ་བའི་སྒོ་ནས་བཞག་པ་ལྟར། འདིར་ཡང་ཆོས་མཐུན་ཅི་རིགས་པ་བརྩི་བར་ཡོད་པའི་
ཕྱིར༑ བར་ཆད་མེད་ལམ་ལ་གནས་པ་ན་ཞུགས་པ་དང་། རྣམ་གྲོལ་ལམ་ལ་གནས་པ་ན་འབྲས་
གནས་ཀྱི་ཐ་སྙད་འདོགས་ཀྱང་རྒྱུན་ཞུགས་འབྲས་གནས་སོགས་མཚན་ཉིད་པ་མ་ཡིན་
ཏེ༑ འདིར་བསྟན་ཞུགས་གནས་བརྒྱད་ཉན་ཐོས་ཁོ་ནའི་དབང་དུ་མཛད་པ་ཡིན་པའི་
ཕྱིར༑ སྤངས་རྟོགས་ཆོས་མཐུན་བརྩི་བར་ཡོད་ཅེས་པ་ཡང་ཕྱོགས་རེ་ཙམ་ཆོས་མཐུན་བརྩི་བར་
ཡོད་པ་ལ་དགོངས་པ་ཡིན་གྱི། མཐའ་གཅིག་ཏུ་བརྩི་པར་མི་རུང་སྟེ། བར་དོར་ཉོན་མོངས་
འགའ་ཞིག་ཙམ་སྤོང་བ་ལ་བར་འདའ་བའི་མིང་གིས་བསྟན་གྱི །བར་འདའ་བའི་སྤངས་རྟོགས་
མཐའ་དག་དང་ཆོས་མཐུན་བརྩི་བར་མི་རུང་བའི་ཕྱིར། གཞན་རྣམས་ལ་ཡང་དེ་ལྟར་ཤེས་པར་
བྱའོ༑༑
༈ ཐེག་པ་ཆེན་པོའི་ཚོགས་ལམ་དུ་ཐེག་ཆེན་གྱི་གདམས་ངག་ཉམས་སུ་
བླངས་པས་སྟོང་ཉིད་ལ་དམིགས་པའི་སྒོམ་བྱུང་གི་སྒྲུབ་པ་སྐྱེ་བའི་ཚུལ་ནི། སྤྱོད་པའི་རྟེན་ཐེག་
པ་ཆེན་པོར་སེམས་བསྐྱེད་པའི་བྱང་ཆུབ་སེམས་དཔའ་དེས། ཐེག་པ་ཆེན་པོའི་སེམས་བསྐྱེད་
དང་༑ དེའི་སྐབས་སུ་བསྟན་པའི་དོན་རྣམས་མ་སྐྱེས་པ་གསར་དུ་བསྐྱེད་པ་དང་སྐྱེས་ཟིན་གནས་
པ་དང༌། གོང་ནས་གོང་དུ་འཕེལ་བ་དང༌། མཐར་ཐུག་པར་བྱ་བའི་ཕྱིར་དུ་ཐེག་པ་ཆེན་པོའི་

ལམ་འབྲས་བུ་དང་བཅས་པ་ཚང་བར་སྟོན་པའི་གདམས་ངག་ནོད་དགོས་ཤིང་ཁྱད་པར་ཐེག་པ་
ཆེན་པོའི་ཚོགས་ལམ་ཆེན་པོ་ཐོབ་པའི་ཚེ་ཆོས་རྒྱུན་གྱི་ཏིང་ངེ་འཛིན་ལ་བརྟེན་ནས་མཆོག་གི་
སྤྲུལ་སྐུ་ལ་ཐེག་པ་ཆེན་པོའི་གདམས་ངག་ཁྱད་པར་ཅན་ནོད་དེ། དེ་དག་གི་དོན་ཉམས་སུ་
བླངས་པས་ཁྱད་ཆོས་ལྔས་ཁྱད་པར་དུ་བྱས་པའི་སྟོང་ཉིད་རྟོགས་པའི་སྒོམ་བྱུང་གི་ཐོག་མ་འདི་
ལྟ་བུ་ཞིག་འཐོབ། ཅེས་སྟོན་པ་ལ། དམིགས་པ་དང་ནི་རྣམ་པ་དང་། །ཞེས་པ་ནི། རྣམ་པ་ཀུན་
ཏུ་ཡོངས་འཛིན་ཡིན། །ཞེས་པའི་བར་གྱི་གཞུང་འདི་རྣམས་གསུངས་པ་ཡིན་ཏེ། འགྲེལ་བ་
འདི་ཉིད་ལས། ལས་དང་པོ་པ་དེ་ལྟར་གདམས་ངག་ཐོབ་པ་ལས་ངེས་པར་འབྱེད་པའི་ཡན་
ལག་འབྱུང་བས་ངེས་པར་འབྱེད་པའི་ཡན་ལག ཅེས་དང་། འགྲེལ་ཆེན་ལས། ཚོགས་ལ་
གནས་པའི་ལས་དང་པོ་པ་དེ་ལྟར་གདམས་ངག་ཐོབ་པ་ལ། བསོད་ནམས་ཚོགས་ནི་ཡན་ལག
རྫོགས༑ ༑དེ་ནས་བློ་ལྡན་བསམ་པ་བསྟན། །དད་སོགས་དགེ་བའི་ཆོས་རྣམས་ཀྱི། །རྒྱུད་ནི་
ཡོངས་སུ་བགོས་གྱུར་པ། །བསྐལ་པ་གྲངས་མེད་ངེས་འབྱུང་བས། །ཡེ་ཤེས་ཚོགས་ནི་འགྲུབ་
བྱའི་ཕྱིར། །མངོན་ཤེས་གདམས་ངག་བསྟན་པ་ཡིས། །སྤྱོད་པའི་ས་ལ་རབ་ཏུ་འཇུག །ཅེས་
བཤད་པ་དེ་ལྟར་བྱས་ན། ཞེས་གསུངས་པའི་ཕྱིར། དམིགས་པ་དང་ནི། །ཞེས་པ་
ནས༑ བཅས་པ་དག་ལས་ཁྱད་པར་འཕགས། །ཞེས་པའི་བར་གྱིས་སྟོང་ཉིད་རྟོགས་པའི་སྒོམ་
བྱུང་ཐོག་མར་གྱུར་པའི་ཐེག་པ་ཆེན་པོའི་སྦྱོར་ལམ་དྲོད་སོགས་བཞི་པོ་དེ་ཐེག་དམན་གྱི་སྦྱོར་
ལམ་དྲོད་སོགས་བཞི་ལས་ཁྱད་ཆོས་ལྔས་ཁྱད་པར་དུ་འཕགས་པར་བསྟན་ནས་ཐེག་དམན་གྱི་
སྦྱོར་ལམ་དྲོད་སོགས་བཞི་པོ་དེ་ལས་ཁྱད་ཆོས་ལྔས་ཁྱད་པར་དུ་འཕགས་པའི་ཐེག་ཆེན་གྱི་སྦྱོར་
ལམ་དྲོད་སོགས་བཞི་པོ་དེའི་ཁྱད་ཆོས་ཁྱད་པར་ཅན་འཆད་པ་ལ། དམིགས་པ་མི་རྟག་ལ་
སོགས་པ། །ཞེས་པ་ནས། རྣམ་པ་ཀུན་ཏུ་ཡོངས་འཛིན་ཡིན། །ཞེས་པའི་བར་གསུངས།
༈ སྐབས་འདིར་སྦྱོར་ལམ་གྱི་མཐའ་དཔྱད་པ་ལ། རྟེན། ངོ་བོ། །བློ་རིག་

གང་དུ་བསྡུ་བའི་ཚུལ་ལོ། དང་པོ་ལ། ལུས་རྟེན་དང་། སེམས་རྟེན་གཉིས། དང་པོ་ནི། གླིང་
གསུམ་གྱི་མི་དང་། འདོད་གཟུགས་ཀྱི་ལྷའི་རྟེན་ལ་ཐེག་པ་ཆེན་པོའི་སྦྱོར་ལམ་གསར་དུ་སྐྱེ་བ་
ཡོད་དེ། ལྷ་རྣམས་རུང་བར་བྱ་བའི་ཕྱིར། །ཞེས་པའི་བཤད་བྱ་རྩ་བའི་མདོའི་ཆེད་དུ་བྱ་བའི་
གདུལ་བྱ་འདོད་གཟུགས་ཀྱི་ལྷ་མིའི་རྒྱུད་ལ་ལམ་ཤེས་དང་། ཐེག་པ་ཆེན་པོའི་སེམས་བསྐྱེད་ཀྱི་
རྟོགས་པ་སྐྱེ་བའི་ཕྱིར་དུ་དེ་དག་གི་རྒྱུད་ཀྱི་ང་རྒྱལ་བཅོམ་པར་གསུངས་པའི་ཕྱིར། འོ་ན། རྣམ་
བཤད་སྙིང་པོའི་རྒྱན་དུ། ཆོས་མཆོག་དངོས་སུ་སྐྱེ་པའི་རྟེན་མིན་ཡང་། དྲོད་དང་རྩེ་མོ་གཟུགས་
ཁམས་པ་འགའ་ཞིག་ལ་ཡང་སྐྱེ་བར་མངོན་ནོ། །ཞེས་གསུངས་པ་དང་འགལ་ལོ་ཞེ་ན། མི་
འགལ་ཏེ། དེས་ནི་ཆོས་མཆོག་གཟུགས་ཁམས་པའི་རྟེན་ལ་སྐེ་བ་སྲིད་པ་ཙམ་ཡིན་གྱི ་འདོད་
ཁམས་པའི་རྟེན་ལ་སྐྱེ་བ་ཤིན་ཏུ་མང་བས་དེ་ལྟར་བཤད་དོ། འོ་ན། །དྲོད་རྩེ་གཉིས་ཀྱང་འདོད་
ཁམས་པའི་རྟེན་ལ་སྐྱེ་བ་ཤས་ཆེ་བ་མིན་ནམ་ཡིན་ན་དེ་ལྟ་བུའི་ཁྱད་པར་འབྱེད་པ་མི་འཐང་དོ་ཞེ་
ན༑ སྐྱོན་མེད་དེ། དྲོད་རྩེ་གཉིས་དེ་ལ་ལྟོས་ཏེ་འདོད་ཁམས་པའི་རྟེན་ལ་སྐྱེ་བ་ཤས་ཆེ། ཆོས་
མཆོག་དེ་གཉིས་ལ་ལྟོས་ཏེ་དེའི་རྟེན་ལ་སྐྱེ་བ་ཤས་ཆེ་བ་མིན་པས་དེ་ལྟར་བཤད་པའི་ཕྱིར། འོ་
ན༑ མཛོད་ལས། གོང་ན་མཐོང་ལམ་མེད། མི་སྐྱོ། ཞེས་ཁམས་གོང་གི་རྟེན་ལ་མཐོང་ལམ་
གསར་དུ་སྐྱེ་བ་མེད་པར་གསུངས་པ་དང་འགལ་ལོ་ཞེ་ན། དེས་ནི་ཁམས་གོང་གི་རྟེན་ལ་ཐེག་
དམན་གྱི་མཐོང་ལམ་གསར་སུ་སྐེ་བ་མེད་པར་བསྟན་གྱི །ཐེག་པ་ཆེན་པོའི་མཐོང་ལམ་གསར་
དུ་སྐྱེ་བ་མེད་པའི་ཤེས་བྱེད་དུ་འདྲེན་པ་མི་རིགས་ཏེ། ཐེག་པ་ཆེན་པོའི་སེམས་བསྐྱེད་དང་ལམ་
ཤེས་གསར་དུ་སྐྱེ་བའི་རྟེན་གྱི་གང་ཟག་ཡིན་ན། འཁོར་བའི་སྡུག་བསྔལ་མཐོང་བ་ན་རང་ཉིད་
འབའ་ཞིག་དེ་ལས་ཐར་འདོད་ཀྱི་སྐྱོ་ཤས་མེད་པར་སེམས་ཅན་གཅིག་ཙམ་གྱི་དོན་དུ་འགྱུར་བ་
མཐོང་ན། རང་ཉིད་ལ་སྡུག་བསྔལ་འབྱུང་ཡང་དེར་གནས་པ་ལ་སྤྲོ་ཤས་ཆེན་པོ་སྐྱེ་བ་གཅིག་
དགོས་པའི་ཕྱིར། གཉིས་པ་སེམས་རྟེན་ནི། བསམ་གཏན་སོགས་ཀྱི་དངོས་གཞི་གཅིག་ལ་

བརྟེན་པ་ཡིན་ཏེ། ཐེག་པ་ཆེན་པོའི་ཚོགས་ལམ་ཆེན་པོ་ཐོབ་པ་ནས་བསམ་གཏན་གྱི་དངོས་གཞི་
ཐོབ་པས་ཁྱབ་ཅིང་། དངོས་གཞི་ལ་བརྟེན་དུ་ཡོད་བཞིན་དུ། ཉེར་བསྔོགས་ལ་བརྟེན་པ་ལ་
དགོས་པ་མེད་པའི་ཕྱིར། གཉིས་པ་ངོ་བོ་ནི། ཀུན་བཏུས་ལས། ཚོགས་ཀྱི་ལམ་གང་ཡིན་པ་
སྦྱོར་བའི་ལམ་ཡང་དེ་བཞིན་ནོ། །ཞེས་གསུངས་པས། ཐེག་པ་ཆེན་པོའི་སྦྱོར་ལམ་དེ་ལ་ཐོས་
བསམ་སྒོམ་གསུམ་གྱི་ཤེས་རབ་གསུམ་ག་ཡིན་པ་ཡང་ཡོད་དོ། །ཐབས་ཤེས་ཁྱད་པར་ཅན་
གཉིས་ཀྱིས་ཟིན་པའི་ཐེག་པ་ཆེན་པོའི་དོན་མངོན་རྟོགས། ཐེག་པ་ཆེན་པོའི་སྦྱོར་ལམ་གྱི་མཚན་
ཉིད༑ འོ་ན་ཤེས་རབ་ཀྱི་ཁྱད་པར་དེ་གང་ཞེ་ན། ཐོས་པས་གོམས་པར་བྱས་པ་ལས་བདེན་ཞེན་
གྱི་སྤྲོས་པ་བཅད་ཙམ་གྱི་གཉིས་སྣང་རགས་པ་དང་བཅས་ཏེ་སྟོང་ཉིད་ལ་དམིགས་པའི་ཤེས་
རབ་ནི། སྟོང་ཉིད་ལ་དམིགས་པའི་ཐོས་བྱུང་གི་ཤེས་རབ་དང་། དེ་ཉིད་ལ་བསམ་པས་ཡང་
ཡང་འདྲིས་པར་བྱས་པའི་གཉིས་སྣང་རགས་པ་དང་བཅས་པའི་ཤེས་རབ་དེ་སྟོང་ཉིད་ལ་
དམིགས་པའི་བསམ་བྱུང་གི་ཤེས་རབ་དང༌། དེ་ལྟར་ཡང་ཡང་འདྲིས་པར་བྱས་པའི་མཐུས་སྔ་
མ་གཉིས་ལྟ་བུའི་གཉིས་སྣང་རགས་པ་ལོག་པའི་སྟོང་ཉིད་ལ་དམིགས་པའི་ལྷག་མཐོང་ནི་སྟོང་
ཉིད་ལ་དམིགས་པའི་སྒོམ་བྱུང་གི་ཤེས་རབ་བོ། །དང་པོ་ཉིད་ནས་ཐེག་པ་ཆེན་པོར་རིགས་ངེས་
པའི་གང་ཟག་གི་དེ་ལྟ་བུའི་ལྷག་མཐོང་ཐོབ་པ་དང་། ཐེག་པ་ཆེན་པོའི་སྦྱོར་ལམ་དྲོད་ཐོབ་ང་
དུས་མཉམ་པ་ཡིན་གྱི །དེས་སྟོང་ཉིད་ལ་དམིགས་པའི་སྒོམ་བྱུང་ཙམ་ཐོབ་པ་དང་། དེ་ཐོབ་པ་
དུས་མཉམ་པ་ནི་མིན་ཏེ། ཚོགས་ལམ་གྱི་སྐབས་སུ་ཡང་སྟོང་ཉིད་ལ་དམིགས་པའི་ཞི་གནས་
ཐོབ་པའི་ཕྱིར། དེ་ལ་ངོ་བོའི་སྒོ་ནས་དབྱེ་ན། དྲོད་སོགས་བཞི་ཡོད། ཐེག་པ་ཆེན་པོའི་སྦྱོར་
ལམ་དེ་ཐབས་ཤེས་ཆ་ཚང་བའི་ཉམས་ལེན་གྱིས་ཟིན་པའི་ཐེག་པ་ཆེན་པོའི་ཚོགས་ལམ་གྱི་རང
སྟོབས་ཀྱིས་དྲངས་ནས་འབྱུང་བས། དེ་ཐེག་དམན་གྱི་སྦྱོར་ལམ་ལས་རྒྱུའི་སྒོ་ནས་ཁྱད་པར་དུ་
འཕགས་པ་ཡིན་ནོ་ཞེས་པ་ནི། བྱང་ཆུབ་སེམས་དཔའ་རྣམས་ཀྱི་ཐོས་པ་ལ་སོགས་པ། ཞེས་

སོགས་ཀྱིས་བསྟན། དེས་ན་སྟོང་ཉིད་ལ་དམིགས་པའི་སྒོམ་བྱུང་གོམས་ཤིང་ཐབས་ཤེས་ཆ་
ཚང་བའི་ཉམས་ལེན་གྱིས་ཟིན་པའི་སྒོ་ནས་ནུས་པ་མཐུ་ཅན་དུ་གྱུར་པའི་མཐུས་ཀུན་ནས་ཉོན་
མོངས་གཟུང་རྟོག་ཀུན་བརྟགས་མངོན་གྱུར་པ་འཇོམས་པའི་ནུས་པ་དང་པོར་ཐོབ་པའི་ཐེག་པ་
ཆེན་པོའི་དོན་མངོན་རྟོགས། ཐེག་པ་ཆེན་པོའི་སྦྱོར་ལམ་དྲོད་ཀྱི་མཚན་ཉིད། དེ་ལ་ཡང་ནུས་པ་
ཆུང་འབྲིང་ཆེ་གསུམ་གྱི་སྒོ་ནས་ཆུང་འབྲིང་ཆེ་གསུམ་དུ་ཡོད། དེས་མཚོན་ནས་རྣམ་བྱང་གཟུང་
རྟོག་རྫས་འཛིན་རྟོགས་པ་བཏགས་འཛིན་རྟོག་པ་ཀུན་བརྟགས་མངོན་གྱུར་བ་དབལ་གཞོམ་པའི་
ནུས་པ་གཙོ་བོར་ཐོབ་པའི་སྒོ་ནས་སྦྱོར་ལམ་ཕྱི་མ་ཡང་རིམ་པ་བཞིན་དུ་བཞག་པར་བྱ་ལ་དེ་དག་
ལ་ཡང་སྔ་མ་བཞིན་དུ་ཆུང་འབྲིང་ཆེ་གསུམ་དུ་འབྱེད་དོ། །སྦྱོར་ལམ་བཞི་པོ་དེས་ཤེས་སྒྲིབ་
རྟོག་པ་ཀུན་བརྟགས་མངོན་གྱུར་བ་བཞི་རིམ་པ་བཞིན་དུ་སྤོང་བའི་དོན་ཡང་། རྟོག་པ་ཀུན་
བརྟགས་མངོན་གྱུར་བ་བཞི་པོ་དེ་ལ་རེ་ཞིག་དབལ་གཞོམ་པ་དཀའ་སླའི་ཁྱད་པར་ཡོད་པ་ཡིན་
ལ༑ དེ་ཡང་ཡོད་དེ། ཡུལ་གཟུང་འཛིན་གྱི་ཆོས་གཉིས་ལས་དང་པོ་ངེས་སླ་ཞིང་ཕྱི་མ་ངེས་
དཀའ་དང་པོ་ལ་ཡང་ཀུན་ནས་ཉོན་མོངས་ཕྱོགས་ཀྱི་ཆོས་དང༌། རྣམ་བྱང་ཕྱོགས་ཀྱི་ཆོས་
གཉིས་ལས་དང་པོ་ངེས་སླ་ཞིང་ཕྱི་མ་ངེས་དཀའ་འཛིན་པའི་ཆོས་ལ་ཡང་རྫས་འཛིན་
དང་༑ བཏགས་འཛིན་གཉིས་ལས་དང་པོ་ངེས་སླ་ཞིང་ཕྱི་མ་ངེས་དཀའ་བའི་ཕྱིར། ལམ་བཞི་
པོ་འདི་དག་ལ་གཉིས་སྣང་ཆེ་ཆུང་གི་ཁྱད་པར་ཡོད་དེ། དྲོད་རྩེ་གཉིས་ཀྱི་སྐབས་སུ་གཉིས་སྣང་
ཡོད་པ་མྱོང་སྟོབས་ཀྱིས་ངེས་ནུས་བཟོད་པ་ཐོབ་ནས་དེ་ལྟར་ངེས་མི་ནུས་ཀྱང་གཉིས་སྣང་ནུབ་
པ་ནི་མ་ཡིན་ཏེ། ཉན་ས་ལས། གཉིས་སྣང་ནུབ་པ་ལྟར་སྣང་གི་ནུབ་པ་ཉིད་ནི་མ་ཡིན་ཏེ། ཞེས་
གསུངས་པའི་ཕྱིར། ཁ་ཅིག གཟུང་བ་རང་བཞིན་མེད་པ་ལ་གསལ་སྣང་ཆུང་ངུ་ཐོབ་པ་
དྲོད༑ དེ་ལ་གསལ་སྣང་འབྲིང་ཐོབ་པ་རྩེ་མོ། དེ་ལ་གསལ་སྣང་རྫོགས་པར་ཐོབ་པ་བཟོད་
པ༑ ༑ཆོས་མཆོག་གི་འཛིན་པ་རང་བཞིན་མེད་པ་ལ་ཡང་གསལ་སྣང་རྫོགས་པར་ཐོབ་པར་

འདོད་པ་མི་འཐད་དེ། ལམ་བཞི་ཀས་གཟུང་འཛིན་གཉིས་ཀ་བདེན་མེད་དུ་རྟོགས་ལ་འཛིནཔ་
བདེན་མེད་དུ་མ་རྟོགས་པའི་ཁྱད་པར་འབྱེད་པ་མི་འཐད་པའི་ཕྱིར། དེས་ན་ལམ་དང་པོ་གཉིས་
ཀྱི་སྐབས་སུ་གཟུང་རྟོག་གཉིས་འཇོམས་པའི་ནུས་པ་གཙོ་བོར་ཐོབ། བཟོད་པའི་སྐབས་སྔ་མ་
གཉིས་ལས་ལྷག་པའི་ནུས་པ་ཐོབ། ཆོས་མཆོག་གིས་འཛིན་རྟོག་ཀུན་བརྟགས་མངོན་གྱུར་བ་
འཇོམས་པའི་ནུས་པ་མཐུ་ཅན་ཐོབ་པའི་ཕྱིར། མདོ་སྡེའི་རྒྱན་ལས། དེ་ཚེ་དེ་ཡི་གཟུང་བ་
ཡི༑ ༑རྣམ་པར་རྟོག་པ་ངེས་སྤོང་འགྱུར། །འདི་ལྟར་དེ་ཡི་འཇུག་ཐོགས་སུ། །འཛིན་པའི་རྣམ་
པར་གཡེང་བ་སྤོང་། །ཞེས་གསུངས་པའི་ཕྱིར་དང་། འགྲེལ་ཆེན་ལས་ཀྱང་། དེ་ལྟར་འོག་
ནས་འཆད་པའི་རྩེ་མོའི་མངོན་པར་རྟོགས་པས་བསྡུས་པ་མཐོང་བ་དང་། སྒོམ་པའི་ལམ་གྱི་
སྤང་བར་བྱ་བའི་རྣམ་པར་རྟོག་པ་བཞི་པོ་རྣམས་ཀྱི་གྲངས་ཇི་ལྟ་བ་བཞིན་དུ་ངེས་པར་འབྱེད་པའི་
ཆ་དང་མཐུན་པ་འདི་དག་ཀུན་ནས་ཉོན་མོངས་པ་ལ་བརྟེན་པར་བརྗོད་པར་བྱའོ། །ཞེས་
དང་༑ མཐོང་བ་དང་སྒོམ་པས་སྤང་བར་བྱ་བའི། ཞེས་གསུངས་པས། ཀུན་ནས་ཉོན་མོངས་
བྱེད་དུ་ལྡན་པ་ཡིན་ལ་དེའི་དོན་ཡང་། ཐེག་དམན་རྣམས་ཀྱིས་རང་ཉིད་འབའ་ཞིག་གི་དོན་དུ་ཉོན་
སྒྲིབ་སྤང་བྱའི་གཙོ་བོར་བྱས་ནས་སྤོང་བ་བཞིན་དུ་བྱང་སེམས་སྦྱོར་ལམ་པས་ཀྱང་གཞན་དོན་དུ་
རྟོག་པ་བཞི་པོ་དེ་དག་རྩོལ་བ་དྲག་པོ་དང་། འབད་པ་དྲག་པོས་དབལ་གཞོམ་པར་བྱེད་པའི་དོན་
ཡིན་ནོ། །དེ་ལྟར་ཡང་། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པ་
བཞིའོ། །ཞེས་གསུངས། ཁ་ཅིག རྟོག་པ་བཞི་སྦྱོར་ལམ་བཞི་ཀའི་ངོ་བོར་ལྡན་པ་ལ་བྱེད་ཅེས་
ཟེར་བ་མི་འཐད་དེ། བྱང་སེམས་ཀྱི་གཙོ་བོར་རྒྱུད་ལ་བསྐྱེད་པ་དང་འགལ་བའི་ཕྱིར། དམིགས་
པའི་སྒོ་ནས་ཁྱད་པར་དུ་འཕགས་ཏེ། ཐེག་ཆེན་གྱི་སྦྱོར་ལམ་གྱིས་བདེན་བཞི་མི་རྟག་ལ་སོགས་
བཅུ་དྲུག་ལ་སྒྲོ་འདོགས་གཅོད་ཚུལ་མཐའ་ཡས་པའི་སྒོ་ནས་དམིགས་ཤིང་ཐེག་དམན་སྦོར
ལམ་གྱིས་དེ་ལྟར་མ་དམིགས་པའི་ཕྱིར། རྣམ་པའི་སྒོ་ནས་ཁྱད་པར་དུ་འཕགས་ཏེ། ཐེག་ཆེན་

སོགས་ཀྱིས་བསྟན། དེས་ན་སྟོང་ཉིད་ལ་དམིགས་པའི་སྒོམ་བྱུང་གོམས་ཤིང་ཐབས་ཤེས་ཆ་
ཚང་བའི་ཉམས་ལེན་གྱིས་ཟིན་པའི་སྒོ་ནས་ནུས་པ་མཐུ་ཅན་དུ་གྱུར་པའི་མཐུས་ཀུན་ནས་ཉོན་
མོངས་གཟུང་རྟོག་ཀུན་བརྟགས་མངོན་གྱུར་པ་འཇོམས་པའི་ནུས་པ་དང་པོར་ཐོབ་པའི་ཐེག་པ་
ཆེན་པོའི་དོན་མངོན་རྟོགས། ཐེག་པ་ཆེན་པོའི་སྦྱོར་ལམ་དྲོད་ཀྱི་མཚན་ཉིད། དེ་ལ་ཡང་ནུས་པ་
ཆུང་འབྲིང་ཆེ་གསུམ་གྱི་སྒོ་ནས་ཆུང་འབྲིང་ཆེ་གསུམ་དུ་ཡོད། དེས་མཚོན་ནས་རྣམ་བྱང་གཟུང་
རྟོག་རྫས་འཛིན་རྟོགས་པ་བཏགས་འཛིན་རྟོག་པ་ཀུན་བརྟགས་མངོན་གྱུར་བ་དབལ་གཞོམ་པའི་
ནུས་པ་གཙོ་བོར་ཐོབ་པའི་སྒོ་ནས་སྦྱོར་ལམ་ཕྱི་མ་ཡང་རིམ་པ་བཞིན་དུ་བཞག་པར་བྱ་ལ་དེ་དག་
ལ་ཡང་སྔ་མ་བཞིན་དུ་ཆུང་འབྲིང་ཆེ་གསུམ་དུ་འབྱེད་དོ། །སྦྱོར་ལམ་བཞི་པོ་དེས་ཤེས་སྒྲིབ་
རྟོག་པ་ཀུན་བརྟགས་མངོན་གྱུར་བ་བཞི་རིམ་པ་བཞིན་དུ་སྤོང་བའི་དོན་ཡང༌། རྟོག་པ་ཀུན་
བརྟགས་མངོན་གྱུར་བ་བཞི་པོ་དེ་ལ་རེ་ཞིག་དབལ་གཞོམ་པ་དཀའ་སླའི་ཁྱད་པར་ཡོད་པ་ཡིན་
ལ༑ དེ་ཡང་ཡོད་དེ། ཡུལ་གཟུང་འཛིན་གྱི་ཆོས་གཉིས་ལས་དང་པོ་ངེས་སླ་ཞིང་ཕྱི་མ་ངེས་
དཀའ་དང་པོ་ལ་ཡང་ཀུན་ནས་ཉོན་མོངས་ཕྱོགས་ཀྱི་ཆོས་དང༌། རྣམ་བྱང་ཕྱོགས་ཀྱི་ཆོས་
གཉིས་ལས་དང་པོ་ངེས་སླ་ཞིང་ཕྱི་མ་ངེས་དཀའ་འཛིན་པའི་ཆོས་ལ་ཡང་རྫས་འཛིན་
དང་༑ བཏགས་འཛིན་གཉིས་ལས་དང་པོ་ངེས་སླ་ཞིང་ཕྱི་མ་ངེས་དཀའ་བའི་ཕྱིར། ལམ་བཞི་
པོ་འདི་དག་ལ་གཉིས་སྣང་ཆེ་ཆུང་གི་ཁྱད་པར་ཡོད་དེ། དྲོད་རྩེ་གཉིས་ཀྱི་སྐབས་སུ་གཉིས་སྣང་
ཡོད་པ་མྱོང་སྟོབས་ཀྱིས་ངེས་ནུས་བཟོད་པ་ཐོབ་ནས་དེ་ལྟར་ངེས་མི་ནུས་ཀྱང་གཉིས་སྣང་ནུབ་
པ་ནི་མ་ཡིན་ཏེ། ཉན་ས་ལས། གཉིས་སྣང་ནུབ་པ་ལྟར་སྣང་གི་ནུབ་པ་ཉིད་ནི་མ་ཡིན་ཏེ། ཞེས་
གསུངས་པའི་ཕྱིར། ཁ་ཅིག གཟུང་བ་རང་བཞིན་མེད་པ་ལ་གསལ་སྣང་ཆུང་ངུ་ཐོབ་པ་
དྲོད༑ དེ་ལ་གསལ་སྣང་འབྲིང་ཐོབ་པ་རྩེ་མོ། དེ་ལ་གསལ་སྣང་རྫོགས་པར་ཐོབ་པ་བཟོད་
པ༑ ༑ཆོས་མཆོག་གི་འཛིན་པ་རང་བཞིན་མེད་པ་ལ་ཡང་གསལ་སྣང་རྫོགས་པར་ཐོབ་པར་

འདོད་པ་མི་འཐད་དེ། ལམ་བཞི་ཀས་གཟུང་འཛིན་གཉིས་ཀ་བདེན་མེད་དུ་རྟོགས་ལ་འཛིན་པ་
བདེན་མེད་དུ་མ་རྟོགས་པའི་ཁྱད་པར་འབྱེད་པ་མི་འཐད་པའི་ཕྱིར། དེས་ན་ལམ་དང་པོ་གཉིས་
ཀྱི་སྐབས་སུ་གཟུང་རྟོག་གཉིས་འཇོམས་པའི་ནུས་པ་གཙོ་བོར་ཐོབ། བཟོད་པའི་སྐབས་སྔ་མ་
གཉིས་ལས་ལྷག་པའི་ནུས་པ་ཐོབ། ཆོས་མཆོག་གིས་འཛིན་རྟོག་ཀུན་བརྟགས་མངོན་གྱུར་བ་
འཇོམས་པའི་ནུས་པ་མཐུ་ཅན་ཐོབ་པའི་ཕྱིར། མདོ་སྡེའི་རྒྱན་ལས། དེ་ཚེ་དེ་ཡི་གཟུང་བ་
ཡི༑ ༑རྣམ་པར་རྟོག་པ་ངེས་སྤོང་འགྱུར། །འདི་ལྟར་དེ་ཡི་འཇུག་ཐོགས་སུ། །འཛིན་པའི་རྣམ་
པར་གཡེང་བ་སྤོང༌། །ཞེས་གསུངས་པའི་ཕྱིར་དང༌། འགྲེལ་ཆེན་ལས་ཀྱང་། དེ་ལྟར་འོག་
ནས་འཆད་པའི་རྩེ་མོའི་མངོན་པར་རྟོགས་པས་བསྡུས་པ་མཐོང་བ་དང༌། སྒོམ་པའི་ལམ་གྱི་
སྤང་བར་བྱ་བའི་རྣམ་པར་རྟོག་པ་བཞི་པོ་རྣམས་ཀྱི་གྲངས་ཇི་ལྟ་བ་བཞིན་དུ་ངེས་པར་འབྱེད་པའི་
ཆ་དང་མཐུན་པ་འདི་དག་ཀུན་ནས་ཉོན་མོངས་པ་ལ་བརྟེན་པར་བརྗོད་པར་བྱའོ། །ཞེས་
དང་༑ མཐོང་བ་དང་སྒོམ་པས་སྤང་བར་བྱ་བའི། ཞེས་གསུངས་པས། ཀུན་ནས་ཉོན་མོངས་
བྱེད་དུ་ལྡན་པ་ཡིན་ལ་དེའི་དོན་ཡང་། ཐེག་དམན་རྣམས་ཀྱིས་རང་ཉིད་འབའ་ཞིག་གི་དོན་དུ་ཉོན་
སྒྲིབ་སྤང་བྱའི་གཙོ་བོར་བྱས་ནས་སྤོང་བ་བཞིན་དུ་བྱང་སེམས་སྦྱོར་ལམ་པས་ཀྱང་གཞན་དོན་དུ་
རྟོག་པ་བཞི་པོ་དེ་དག་རྩོལ་བ་དྲག་པོ་དང་། འབད་པ་དྲག་པོས་དབལ་གཞོམ་པར་བྱེད་པའི་དོན་
ཡིན་ནོ། །དེ་ལྟར་ཡང་། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པ་
བཞིའོ། །ཞེས་གསུངས། ཁ་ཅིག རྟོག་པ་བཞི་སྦྱོར་ལམ་བཞི་ཀའི་ངོ་བོར་ལྡན་པ་ལ་བྱེད་ཅེས་
ཟེར་བ་མི་འཐད་དེ། བྱང་སེམས་ཀྱི་གཙོ་བོར་རྒྱུད་ལ་བསྐྱེད་པ་དང་འགལ་བའི་ཕྱིར། དམིགས་
པའི་སྒོ་ནས་ཁྱད་པར་དུ་འཕགས་ཏེ། ཐེག་ཆེན་གྱི་སྦྱོར་ལམ་གྱིས་བདེན་བཞི་མི་རྟག་ལ་སོགས་
བཅུ་དྲུག་ལ་སྒྲོ་འདོགས་གཅོད་ཚུལ་མཐའ་ཡས་པའི་སྒོ་ནས་དམིགས་ཤིང་ཐེག་དམན་སྦྱོར
ལམ་གྱིས་དེ་ལྟར་མ་དམིགས་པའི་ཕྱིར། རྣམ་པའི་སྒོ་ནས་ཁྱད་པར་དུ་འཕགས་ཏེ། ཐེག་ཆེན་

སྦྱོར་ལམ་གྱིས་བདེན་བཞི་མི་རྟག་ལ་སོགས་བཅུ་དྲུག་ལ་དམིགས་ནས་བདེན་སྟོང་གི་རྣམ་པ་
ཅན་དུ་གཙོ་བོར་སྒོམ་ཐེག་དམན་གྱི་སྦྱོར་ལམ་གྱིས་དེ་ལྟར་མི་སྒོམ་པའི་ཕྱིར་ཏེ། བདེན་པ་བཞི་
ལ་དམིགས་ནས་མི་རྟག་ལ་སོགས་པ་བཅུ་དྲུག་གི་རྣམ་པ་ཅན་དུ་གཙོ་བོར་སྒོམ་པའི་ཕྱིར། འོ་ན་
དྲི་མེད་བཅུ་དྲུག་གཞན་རྣམ་མེད། །ཅེས་གསུངས་པ་དང་འགལ་ལོ་ཞེ་ན། མི་རྟག་ལ་སོགས་
བཅུ་དྲུག་ལས་གཞན་མི་བསྒོམ་པའི་ཐེག་པ་གཞན་ལ་བརྟེན་ནས་འདིར་སུན་འབྱིན་མི་ནུས་
ཏེ༑ བྱང་སེམས་ཀྱིས་གདུལ་བྱ་རིགས་ཅན་གསུམ་གྱི་དོན་གཙོ་བོར་བསྒྲུབ་པས་ཐེག་ཆེན་གྱི་
རིགས་ཅན་ལ་གཙོ་བོར་བདེན་སྟོང་བསྟན་དགོས་པའི་ཕྱིར། དེ་ལྟར་ན་ཡང་། བྱང་སེམས་
ཀྱིས་མི་རྟག་ལ་སོགས་བཅུ་དྲུག་སྒོམ་དགོས་ཏེ། ཉོན་མོངས་པའི་དཔལ་གཞོམ་པ་དང་། ཐེག་
དམན་གྱི་རིགས་ཅན་རྗེས་སུ་འཛིན་དགོས་པའི་ཕྱིར། ཞེས་པ་ནི། སྔ་མ་བཞིན་དུ་རྣམ་པ་གཞན་
གྱིས་ཀྱང་། ཞེས་སོགས་ཀྱིས་བསྟན། ཡོངས་འཛིན་གྱི་སྒོ་ནས་ཁྱད་པར་དུ་འཕགས་ཏེ། བྱང་
སེམས་སྦྱོར་ལམ་པ་དེ་ཐབས་ཤེས་རྫོགས་པར་སྟོན་པའི་དགེ་བའི་ཤེས་གཉེན་གྱིས་ཟིན་ཅིག་
ཐེག་དམན་སྦྱོར་ལམ་པ་དེས་མ་ཟིན་པའི་ཕྱིར། ཞེས་པ་ནི། དགེ་བའི་བཤེས་གཉེན་ཐབས་ལ་
མཁས་པའི། ཞེས་སོགས་ཀྱིས་བསྟན། རྒྱུ་བྱེད་ཚུལ་གྱི་སྒོ་ནས་ཁྱད་པར་དུ་འཕགས་ཏེ། ཐེག་
པ་ཆེན་པོའི་སྦྱོར་ལམ་གྱིས་རང་འབྲས་ཐེག་པ་གསུམ་ཅར་གྱི་ཉམས་ལེན་གྱི་རིགས་མཐའ་དག་
རྫོགས་པའི་ཐེག་པ་ཆེན་པོའི་མཐོང་ལམ་གྱི་རྒྱུ་བྱེད། ཐེག་དམན་གྱི་སྦྱོར་ལམ་གྱིས་དེ་མི་བྱེད་
པའི་ཕྱིར་ཏེ། ཐེག་པ་ཆེན་པོའི་མཐོང་ལམ་དེ་ཐེག་པ་གསུམ་ཅར་གྱི་ཉམས་ལེན་གྱི་རིགས་ཚང་
བའི་ཐབས་ཤེས་ཁྱད་པར་ཅན་གྱིས་ཟིན་ཐེག་དམན་གྱི་མཐོང་ལམ་དེ་དེས་མ་ཟིན་པའི་
ཕྱིར༑ ཞེས་པ་ནི། ཐེག་པ་གསུམ་ཅར་རྟོགས་པ་འཐོབ་པའི་རྒྱུའི་ངོ་བོ། །ཞེས་པས་བསྟན།
གསུམ་པ་བློ་རིགས་གང་དུ་བསྡུ་དཔྱད་པ་ལ། ཁ་ཅིག སྟོང་ཉིད་ལ་རྩེ་
གཅིག་ཏུ་མཉམ་པར་གཞག་པའི་ཐེག་པ་ཆེན་པོའི་སྦྱོར་ལམ་དེ་སྟོང་ཉིད་ལ་རྟོག་བྲལ་མ་འཁྲུལ་

>
ཤབའི་རིག་པར་འདོད་པ་ནི་མི་འཐད་དེ། སྟོང་ཉིད་མངོན་སུམ་གྱིས་རྟོགས་པའི་སོ་སྐྱེ་མེད་པའི་
ཕྱིར༑ ཁ་ཅིག སྟོང་ཉིད་རྟོགས་པའི་རིགས་ཤེས་རྗེས་དཔག་ཏུ་འདོད་པ་ཡང་མི་འཐད་དེ། དེ་
སྒོམ་བྱུང་གཙོ་བོར་གྱུར་པའི་རིག་པ་ཡིན་པའི་ཕྱིར། དེས་ན་དེ་ཆོས་ཉིད་ཀྱི་རྒྱུན་གོམས་པར་
བྱས་པ་ཙམ་གྱི་མི་སླ་བའི་རིག་པ་ཡིན་གྱི །མཐའ་གཅིག་ཏུ་བདུན་པོ་གང་རུང་དུ་ངེས་པ་ནི་མ
ཡིན་ནོ།།
དེ་ནས་དམིགས་རྣམ་རྒྱུ་གསུམ་གྱི་ཁྱད་ཆོས་རྒྱས་པར་སྟོན་པར་བྱེད་པ་
ནི༑ དམིགས་པ་མི་རྟག་ལ་སོགས་པ། །ཞེས་སོགས་ཡིན་ལ། གཞུང་འདིས་བདེན་བཞིའི་ཁྱད་
ཆོས་མི་རྟག་ལ་སོགས་པ་བཅུ་དྲུག་དྲོད་ཆུང་ངུའི་དམིགས་པར་བསྟན་པས། བདེན་བཞི་ལ་
ལྟོས་པའི་ཆོས་ཅན་བརྗོད་པའི་སྒྲ་དང་། དེ་ཡི་ནི། རྣམ་པ་མངོན་ཞེན་ལ་སོགས་འགོག །ཅེས་
པས༑ བདེན་བཞི་བདེན་སྟོང་དུ་རྟོགས་པའི་དྲོད་ཆུང་ངུའི་ཡེ་ཤེས་དེ་དྲོད་ཆུང་ངུའི་རྣམ་པ་སྟོན་
པས༑ བདེན་བཞི་ལ་ལྟོས་པའི་ཆོས་བརྗོད་ཀྱི་སྒྲར་བསྟན་པ་ལ་ཁོ་ན་རེ། ལམ་བཞི་པོ་འདི་དག་
བདེན་པ་མངོན་པར་རྟོགས་པའི་མཐོང་ལམ་སྐྱེ་བ་དང་རྗེས་སུ་མཐུན་པའི་རྒྱུ་ཡིན་པས། དེ་ཉིད་
སྒྲས་སྟོན་པའི་ཚེ་བདེན་བཞི་ལ་བརྟེན་པར་ཚིག་གིས་ཟིན་པར་བརྗོད་དགོས་པ་ལ། དྲོད་ཆུང་
ངུའི་དམིགས་རྣམ་སྟོན་པའི་ཚེ། དམིགས་པ་མི་རྟག་ལ་སོགས་པ། །བདེན་པའི་རྟེན་
ཅན༑ ཞེས་པ་ཙམ་གསུངས་པ་མ་གཏོགས་དམིགས་རྣམ་ལྷག་མ་རྣམས་སྟོན་པའི་ཚེ་བདེན་བཞི་
ལ་བརྟེན་པར་ཚིག་གིས་ཟིན་པར་མ་བརྗོད་པས། དེ་རྣམས་སྟོན་པའི་གཞུང་ལ་བརྟེན་ནས་དེ་
རྣམས་བདེན་བཞི་ལ་བརྟེན་པར་རྟོགས་མི་ནུས་པའི་ཕྱིར། ཞེས་པའི་རྩོད་པ་དེ་སྟོན་པ་
ལ༑ དམིགས་པ་མི་རྟག་ལ་སོགས་པ། །བདེན་པའི་རྟེན་ཅན། ཞེས་བྱ་བ་མ་གཏོགས་ཞེས་
སོགས་གསུངས། འདིའི་ལན་འདེབས་པ་ནི། ཁྱད་པར་གཞན་སྤོང་བ་དང་མི་སྤོང་བ་མ་
གཏོགས་པ། ཞེས་སོགས་ཏེ། དེ་ལྟར་མི་རྟོགས་པའི་སྐོན་མེད་དེ། དམིགས་རྣམ་ལྷག་མ་སྟོན་

པའི་གཞུང་བདེན་བཞི་ལ་ལྟོས་པའི་ཆོས་བརྗོད་ཀྱི་སྒྲ་གང་ཞིག དེ་ལ་ལྟོས་པའི་ཆོས་བརྗོད་ཀྱི་
སྒྲ་དང༌། ཆོས་ཅན་བརྗོད་པའི་སྒྲ་གཉིས་ཁྱད་པར་གཞན་སྤོང་བ་དང་། མི་སྤོང་བའི་ཚུལ་གྱི་གོ་
བ་ཙམ་མ་གཏོགས། དེ་གཉིས་ཀྱིས་བདེན་བཞི་བརྗོད་པ་ལ་ཁྱད་པར་མེད་པའི་ཕྱིར་ཏེ། དེ་ལྟར་
ཤིང་རྟ་ཆེན་པོ་རྣམས་ཀྱི་ལམ་ལས་བྱུང་ཞིང་རིགས་པ་ལ་བརྟེན་ནས་ཀྱང་གྲུབ་པའི་ཕྱིར། དེ་
རྣམས་བདེན་བཞི་ལ་ལྟོས་པའི་ཆོས་བརྗོད་ཀྱི་སྒྲ་ཡིན་ཏེ། དེ་ཡི་ནི། ཞེས་པའི་གཞུང་འདི་དེ་
ཡིན་པ་གང་ཞིག དེ་ལ་བརྟེན་ནས་གཞན་རྣམས་ཀྱང་དེར་རྟོགས་ནུས་པའི་ཕྱིར་ཏེ། བུམ་པའི་
ཁྱད་ཆོས་སུ་ཡོད་ཅེས་བརྗོད་པ་ན། བུམ་པའི་བྱས་པ་མི་རྟག་པ་དངོས་པོ་ཞེས་བརྗོད་པའི་
ཚོ༑ བུམ་པའི་བྱས་པ་ཞེས་པའི་ཚིག་ཆོས་བརྗོད་ཀྱི་སྒྲ་ཡིན་པའི་ཤུགས་ལས་དེའི་མཇུག་ཐོགས་
ཀྱི་མི་རྟག་པ་ཞེས་པའི་ཚིག་དེ་ཡང་། བུམ་པ་ལ་ལྟོས་པའི་ཆོས་བརྗོད་ཀྱི་སྒྲ་ཡིན་པར་གོ་བར་
འགྱུར་བའི་ཕྱིར། དེ་ཡི་ནི། ཞེས་པའི་ཚིག་བདེན་བཞི་ལ་ལྟོས་པའི་ཆོས་བརྗོད་ཀྱི་སྒྲ་ཡིན་
ཏེ༑ སྒྲའི་མི་རྟག་ཅེས་པའི་ཚིག་སྒྲ་ལ་ལྟོས་པའི་ཆོས་བརྗོད་གྱི་སྒྲ་དང་། སྒྲ་མི་རྟག་ཅེས་པའི་
ཚིག་སྒྲ་ལ་ལྟོས་པའི་ཆོས་ཅན་བརྗོད་པའི་སྒྲ་ཡིན་པའི་ཕྱིར་ཏེ། མི་རྟག་ཅེས་བརྗོད་པ་ན་གང་གི་
སྙམ་ན། སྒྲའི་མི་རྟག་ཅེས་པས་སྒྲས་ཁྱད་པར་དུ་བྱས་ནས་གོ་ནུས། གཟུགས་མཛེས་ཞེས་
བརྗོད་པ་ན། གང་གི་སྙམ་ན། བུམ་པའི་གཟུགས་ཞེས་པས་བུམ་པས་ཁྱད་པར་དུ་བྱས་ནས་གོ་
ནུས་པའི་ཕྱིར་ཏེ། རྣམ་འགྲེལ་ལས། དེ་སྤྱི་ཡན་ལག་ཏུ་བྱས་ཏེ། །བུམ་པ་ཡི་ནི་གཟུགས་སོ་
ཞེས༑ ༑ཞེས་གསུངས་པའི་ཕྱིར། ཡང་ལན་གྱི་རྣམ་པ་གཅིག་ཏུ་ན། དམིགས་རྣམ་ལྷག་མ་སྟོན་
པའི་གཞུང་གིས་ལམ་ལྷག་མ་རྣམས་བདེན་བཞི་ལ་བརྟེན་པ་ཡང་བརྗོད་དེ། དེ་ཡི་ནི། རྣམ་པ་
མངོན་ཞེན་ལ་སོགས་འགོག །ཅེས་པའི་གཞུང་གིས་བདེན་བཞི་བདེན་མེད་དུ་རྟོགས་པའི་དྲོད་
ཆུང་ངུའི་ཡེ་ཤེས་དེ། དྲོད་ཆུང་ངུའི་རྣམ་པར་བསྟན་པས་དྲོད་འབྲིང་ལ་སོགས་པ་འོག་མ་རྣམས་
ལ་ཡང་མཚོན་ནུས། གཟུགས་སོགས་འདུ་འགོད་གནས་བྲལ་དང་། །ཞེས་སོགས་ཀྱིས་དོན་

དམ་པར་གྲུབ་པ་དང་བྲལ་བས་ཁྱད་པར་དུ་བྱས་པའི་བདེན་པ་བཞི་པོ་དེ། དྲོད་འབྲིང་གི་
དམིགས་པར་བསྟན་པས། དྲོད་ཆེན་པོའི་ཡེ་ཤེས་སོགས་ལ་ཡང་མཚོན་ནུས་པའི་ཕྱིར། དེ་ལྟ་
ན་ཡང་དམིགས་རྣམ་ལྷག་མ་རྣམས་སྟོན་པའི་ཚེ་བདེན་བཞི་དངོས་སུ་མི་བརྗོད་པའི་རྒྱུ་མཚན་
ཡོད་དེ། དེ་ལྟར་བརྗོད་ན་ཚིག་གི་སྡེབ་སྦྱོར་མི་འགྲིག་པས་རྒྱན་གྱི་ཚིག་སྦྱོར་སླ་བའི་ཕྱིར་དུ་མ་
སྨོས་པའི་ཕྱིར། ཞེས་པ་ནི། ལན་གྱི་རྣམ་པ་གཅིག་ཏུ་ན། ཞེས་སོགས་ཀྱིས་བསྟན༑
༈ དམིགས་པ་དང་ནི་རྣམ་པ་དང༌། །རྒྱུ་དང་ཡོངས་སུ་འཛིན་པ་
ཡིས༑ ༑བྱང་ཆུབ་སེམས་དཔའ་སྐྱོབ་པ་ཡི། །དྲོད་སོགས་བདག་ཉིད་ཇི་བཞིན་དུ། །རྣམ་རྟོག་
བཞི་པོ་ལྡན་བརྟེན་པ། །ཞེས་སོགས་མདོར་བསྟན་གྱི་གཞུང་གི་ངག་དོན་ནི། ཐེག་པ་ཆེན་པོའི་
སྦྱོར་ལམ་དྲོད་སོགས་བཞི་པོ་དེ་ཆོས་ཅན། ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་
ཏེ༑ དམིགས་པ་སོགས་ཁྱད་ཆོས་ལྔས་ཁྱད་པར་དུ་འཕགས་པའི་ཕྱིར། རྣམ་རྟོག་བཞི་པོ་ལྡན་
བརྟེན་པ། །ཞེས་པར། ཐེག་ཆེན་གྱི་སྦྱོར་ལམ་དྲོད་སོགས་བཞི་པོ་དེ་སྤང་བྱ་རྟོག་པ་བཞི་སྤོང་
བར་བྱེད་པའི་སྒོ་ནས་ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་པར་བསྟན་པ་
ལ༑ སྤང་བྱ་རྟོག་པ་དེ་གང་ཞེ་ན། གཟུང་རྟོག་གཉིས་འཆད་པ་ནི། གཞི་དང་དེ་ཡི་གཉེན་པོ་
ཡི༑ ༑གཟུང་བར་རྟོག་པ་རྣམ་པ་གཉིས། །རྨོངས་དང་ཕུང་སོགས་བྱེ་བྲག་གིས། །དེ་ནི་སོ་སོར་
རྣམ་པ་དགུ །ཞེས་གསུངས། འཛིན་རྟོག་གཉིས་འཆད་པ་ལ། རྫས་དང་བཏགས་པའི་རྟེན་ཅན་
གྱིས༑ ༑འཛིན་པའང་རྣམ་པ་གཉིས་སུ་འདོད། །རང་དབང་བདག་སོགས་ངོ་བོ་དང༌། །ཕུང་
སོགས་རྟེན་ལས་དེ་བཞིན་ནོ། །ཞེས་གསུངས།
༈ འདིར་མཐའ་དཔྱད་པ་ལ། རྟོག་པའི་ངོ་བོ། སྒྲུབ་རྟོག་དང་། དགག་
རྟོག་གང་ཡིན་དཔྱད་པ། གཟུང་རྟོག་དང༌། འཛིན་རྟོག་བྱེ་བྲག་ཏུ་བཤད་པའོ། དང་པོ་
ནི༑ དབུས་མཐའ་ལས། ཡང་དག་མ་ཡིན་ཀུན་རྟོག་ནི། སེམས་དང་སེམས་བྱུང་ཁམས་

གསུམ་པ། །ཞེས་ཡང་དག་པ་མ་ཡིན་པའི་ཀུན་ཏུ་རྟོག་པ་དང་། མཛོད་ལས། རྟོག་དང་སྤྱོད་པ་
རྩིང་ཞིབ་ཉིད། །ཅེས་སེམས་རྩིང་བའི་རྣམ་པ་ཅན་གྱི་རྟོག་པ་དང་། ཚད་མ་རྣམ་འགྲེལ་
ལས༑ ཤེས་གང་གང་ལ་སྒ་དོན་འཛིན། །དེ་ནི་དེ་ལ་རྟོག་པ་ཡིན། །ཞེས་སྒ་དོན་འདྲེས་རུང་དུ་
འཛིན་པའི་རྟོག་པ་གསུམ་གསུངས་པ་ལས་འདི་ནི་ཕྱི་མའོ། །དེས་ན་ཤེས་སྒྲིབ་ཏུ་གྱུར་པའི་རྟོག་
པའི་མཚན་ཉིད། རང་གི་དམིགས་པར་གྱུར་པའི་ཡོད་པའི་ཆོས་ལ་དམིགས་ནས་བདེན་གྲུབ་ཏུ་
ཞེན་པའི་རབ ུ་ཕྱེ་བའི་ཞེན་རིག་ཏུ་དམིགས་པ། དབྱེ་ན། གཟུང་རྟོག་དང་། འཛིན་རྟོག་གཉིས་
སུ་ཡོད།
གཉིས་པ་ནི། ཁ་ཅིག འདིར་བསྟན་རྟོག་པ་ཡིན་ན། དགག་རྟོག་ཡིན་དགོས་
ཏེ༑ འདིར་བསྟན་རྟོག་པ་དེ་ཐེག་པ་ཆེན་པོའི་སྦྱོར་ལམ་གྱི་ཁྱད་ཆོས་ཡིན་པས། དེ་ཡིན་
ན༑ བདེན་མེད་ཀྱི་རྣམ་པ་ཅན་ཡིན་དགོས་པའི་ཕྱིར། ཟེར་བ་ནི། མི་འཐད་དེ། འདིར་བསྟན་
རྟོག་པ་བྱང་ཆུབ་སེམས་དཔའི་སྤང་བྱའི་གཙོ་བོར་བྱས་ནས་སྤོང་བའི་ཕྱིར། ཁ་ཅིག དེ་ཡིན་ན་
སྒྲུབ་རྟོག་ཡིན་དགོས་ཏེ། དེ་ཡིན་ན་བདེན་འཛིན་ཡིན་དགོས་པའི་ཕྱིར། ཟེར། དེ་ལ་ཁ་
ཅིག དེ་མི་འཐད་དེ། བདེན་མེད་བདེན་པར་འཛིན་པའི་རྟོག་པ་དེ་དགག་རྟོག་ཡིན་པའི་
ཕྱིར༑ དེས་ན་དགག་རྟོག་དང་། སྒྲུབ་རྟོག་གི་ཆ་གཉིས་ཡོད། ཅེས་ཟེར་ཡང་འདིར་བསྟན་རྟོག་
པ་ལ་དམིགས་ཡུལ་དགག་སྒྲུབ་ཀྱི་སྒོ་ནས་དེ་གཉིས་སུ་འབྱེད་ན། ཕྱི་མ་ལྟར་རུང་ཡང་། རྣམ་
པའི་སྒོ་ནས་འབྱེད་ན། དེ་ཐམས་ཅད་བདེན་སྒྲུབ་ཀྱི་རྣམ་པ་ཅན་ཡིན་པས། དགག་རྟོག་དང་སྒྲུབ་
རྟོག་གཉིས་སུ་འབྱེད་པ་ནི་དཀའ་འམ་སྙམ་སྟེ་དཔྱད་དོ།།
གསུམ་པ་ནི། གཟུང་བར་རྣམ་པར་རྟོག་པ་དང་། འཛིན་པར་རྣམ་པར་རྟོག་པ་
ཞེས་པ་ནི། ཕྱོགས་ཙམ་མཚོན་པ་ཡིན་གྱི། འདིར་བསྟན་རྟོག་པ་ལ་འཛིན་སྟངས་དེ་གཉིས་དང་
མཐུན་པས་མ་ཁྱབ་སྟེ། ཐེག་དམན་གྱི་ལམ་ལ་དམིགས་ནས་ལྡོག་བྱར་བདེན་པར་ཞེན་པའི་

བདེན་འཛིན་ཡང་འདིར་བསྟན་རྟོག་པ་ཡིན་ལ། འཛིན་སྟངས་དེ་གཉིས་གང་ཡང་མ་ཡིནཔའི་
ཕྱིར་དང་། རང་རྒྱུད་ཀྱི་ང་ལ་དམིགས་ནས་བདེན་པར་ཞེན་པའི་བདེན་འཛིན་ཡང་འདིར་བསྟན་
རྟོག་པ་ཡིན་ལ། འཛིན་ཚུལ་དེ་གཉིས་གང་ཡང་མ་ཡིན་པའི་ཕྱིར། འོ་ན། འདིར་བསྟན་རྟོག་པ་
ལ་རྟོག་པ་དེ་གཉིས་སུ་བཤད་པ་ཇི་ལྟར་ཡིན་ཞེ་ན། དེ་ནི་ཤེས་བྱ་ལ་ཡུལ་གཟུང་བ་དང་། འཛིན་
པ་ཡུལ་ཅན་གཉིས་སུ་ངེས་པས་དེའི་དབང་གིས་ཤེས་སྒྲིབ་རྟོག་པ་ལ་ཡང་དེ་གཉིས་སུ་ཕྱེ་བ་
ཡིན་ནོ། །འདིའི་གཟུང་འཛིན་གྱི་དོན་ལ། ཁ་ཅིག ཡུལ་དྲུག་ལ་གཟུང་བ་དང་། དབང་པོ་དྲུག་
ལ་འཛིན་པ་ཞེས་འདོད་པ་དང༌། ཡུལ་ཅན་ལ་འཛིན་པ་དང་། ཡུལ་ལ་གཟུང་བར་བྱེད་
པ༑ སྤྱད་བྱ་ལ་གཟུང་བ་དང་། སྤྱོད་པ་པོ་ལ་འཛིན་པར་འཇོག་པ་སོགས་མང་ཡང་ཕྱི་མ་གཉིས་
ཅི་རིགས་པ་དང་མཐུན་པའི་དབང་དུ་བྱེད་ན། རང་གི་དམིགས་པར་གྱུར་པའི་གཟུང་བའི་ཆོས་
ལ་དམིགས་ནས། ལོངས་སྤྱད་བྱར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་དུ་དམིགས་
པ༑ ཤེས་སྒྲིབ་ཏུ་གྱུར་པའི་གཟུང་རྟོག་གི་མཚན་ཉིད། དབྱེ་ན། ཀུན་ནས་ཉོན་མོངས་གཟུང་
རྟོག་དང༌། རྣམ་བྱང་གཟུང་རྟོག་གཉིས། འདི་གཉིས་ཀྱི་ཁྱད་པར་ལ་ཉི་སྣང་དུ། དངོས་པོ་ཙམ་
ལ་བརྟེན་པ་དང་། གཉེན་པོའི་ཕྱོགས་ལ་བརྟེན་པའོ། །ཙམ་སྨོས་པ་ནི་ཁྱད་པར་བསལ་པའི་དོན་
དུ་ཡིན་ནོ་ཞེས་གསུངས་ལ འདིའི་དོན་ལ་གསེར་ཕྲེང་དུ། ཀུན་ནས་ཉོན་མོངས་གཟུང་རྟོག་
ཡིན་ན། ཁྱད་པར་ཏེ་བྱེ་བྲག་ཏུ་ཀུན་ནས་ཉོན་མོངས་ཀྱི་ཆོས་ཙམ་ལ་དམིགས་པ་བསལ་ནས་
ཀུན་ཉོན་དང་། རྣམ་བྱང་གི་ཆོས་གཉིས་ཀ་ལ་དམིགས་པས་ཁྱབ། ཅེས་གསུངས་ཀྱང་། རང་
ལུགས་ནི། ཁྱད་པར་བསལ་ཞེས་པའི་དོན་ཀུན་ནས་ཉོན་མོངས་གཟུང་རྟོག་ཡིན་ན། ཁྱད་པར་
ཏེ༑ ཀུན་ནས་ཉོན་མོངས་ཀྱི་ཆོས་ལས་གཞན་པའི་བྱེ་བྲག་བསལ་ནས། ཀུན་ནས་ཉོན་མོངས་ཀྱི་
ཆོས་ཙམ་ལ་དམིགས་པས་ཁྱབ་པ་དང་། རྣམ་བྱང་གཟུང་རྟོག་ལ་དེ་མི་དགོས་པར་ཀུན་ནས་
ཉོན་མོངས་དང་། རྣམ་བྱང་གི་ཆོས་གཉིས་ཀ་ལ་དམིགས་པ་སྟེ། དེ་གཉིས་ཀ་ལ་རྗེས་སུ་འགྲོ་

བའི་ཆོས་གཅིག་ལ་དམིགས་ནས་གཟུང་བྱར་བདེན་པར་ཞེན་པས་ཁྱབ། ཅེས་པའི་དོན་ཡིན་
ནོ༑ ༑དེས་ན་སློབ་དཔོན་གྱིས། ཀུན་ནས་ཉོན་མོངས་གཟུང་རྟོག་ལ་དངོས་པོ་ཙམ་གྱི་རྟེན་ཅན་
དང་༑ རྣམ་བྱང་གཟུང་རྟོག་ལ་སྤྱིའི་རྟེན་ཅན་དུ་གསུངས་པ་དང་། གཟུང་བའི་རྣམ་པར་རྟོག་པ་
དང་པོ་གང་ཡིན་པ་གཉིས་པ་ཡང་དེ་ཡིན་ནོ། །ཞེས་གསུངས་པའི་དོན་དུ། རྣམ་བཤད་སྙིང་
པོའི་རྒྱན་དུ། ཀུན་ནས་ཉོན་མོངས་ཀྱི་ཆོས་དང་། རྣམ་བྱང་གི་ཆོས་གཉིས་ཀ་ལ་དམིགས་ནས་
གཟུང་བྱར་བདེན་པར་འཛིན་པའི་བདེན་འཛིན་དེ། རྣམ་བྱང་གི་ཆོས་ལ་དམིགས་ནས་གཟུང་བྱར་
བདེན་པར་འཛིན་པ་ཡང་ཡིན་ནོ། །ཞེས་གསུངས་སོ། །དེས་ན། གཞི་དང་དེ་ཡི་གཉེན་པོ་
ཡིས༑ ༑ཞེས་པའི་གཞི་དེ་ཀུན་ནས་ཉོན་མོངས་ཕྱོགས་ཀྱི་ཆོས་ལ་བྱེད་དགོས་པས། རང་གི་
དམིགས་པར་གྱུར་པའི་ཀུན་ནས་ཉོན་མོངས་ཕྱོགས་ཀྱི་གཟུང་བ་ལ་དམིགས་ནས་ལོངས་སྤྱད་
བྱར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་དུ་དམིགས་པ། ཤེས་སྒྲིབ་ཏུ་གྱུར་པའི་ཀུན་
ནས་ཉོན་མོངས་གཟུང་རྟོག་གི་མཚན་ཉིད། རང་གི་དམིགས་པར་གྱུར་པའི་རྣམ་བྱང་ཕྱོགས་ཀྱི་
གཟུང་བ་ལ་དམིགས་ནས་ལོངས་སྤད་བྱར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་དུ་
དམིགས་པ། ཤེས་སྒྲིབ་ཏུ་གྱུར་པའི་རྣམ་བྱང་གཟུང་རྟོག་གི་མཚན་ཉིད། འོ་ན་རྣམ་པར་དག་པ་
བསྐྱེད་པ་དང་། ཞེས་དེའི་དམིགས་པ་བསྟན་པ་ཙམ་ཡིན་ནམ་ཞེ་ན། དེ་ནི་ཚོར་བ་སྡུག་བསྔལ་
གྱིས་ཡིད་གདུངས་པ་དང་། དེ་དང་བྲལ་བའི་བདེ་བ་ལ་སྲེད་པ་ལྟ་བུ་སྟེ། ཆགས་པ་དེ་དེའི་
དམིགས་པར་བསྟན་པ་ཡིན་ནོ། །འདིར་བསྟན་གཟུང་རྟོག་ལ་དེ་གཉིས་གང་རུང་ཡིན་པས་མ་
ཁྱབ་སྟེ། བུམ་པ་ལ་དམིགས་ནས་བདེན་པར་ཞེན་པའི་བདེན་འཛིན་དེ་དེ་གཉིས་གང་རུང་མིན་
པའི་ཕྱིར། འོ་ན་དེ་གཉིས་ཀྱི་མཚན་ཞི་གང་ཞེ་ན། མ་རིག་པ་ལ་དམིགས་ནས་ལོངས་སྤྱད་བྱར་
བདེན་པར་ཞེན་པའི་བདེན་འཛིན་དེ་དང་པོ་དང་། དེའི་གཉེན་པོ་འཕགས་ལམ་ལ་དམིགས་ནས་
དེ་ལྟར་བདེན་པར་འཛིན་པའི་བདེན་འཛིན་དེ་གཉིས་པའོ།།

གཉིས་པ་འཛིན་རྟོག་བཤད་པ་ལ། མཚན་ཉིད་དང༌། དབྱེ་བ་གཉིས། དང་
པོ་ནི། རང་གི་དམིགས་པར་གྱུར་པའི་འཛིན་པའི་ཆོས་ལ་དམིགས་ནས་ལོངས་སྤྱོད་པ་པོར་
བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་དུ་དམིགས་པ། ཤེས་སྒྲིབ་ཏུ་གྱུར་པའི་འཛིན་
རྟོག་གི་མཚན་ཉིད། གཉིས་པ་ནི་དེ་ལ་དབྱེ་ན། རྫས་འཛིན་རྟོག་པ་དང་། བཏགས་འཛིན་རྟོག་
པ་གཉིས། དེ་གཉིས་ཀྱི་ཁྱད་པར་ནི། རང་གི་དམིགས་པར་གྱུར་པའི་རྫས་འཛིན་ལ་དམིགས་
ནས་ལོངས་སྤྱོད་པ་པོར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་དུ་དམིགས་པ། ཤེས་
སྒྲིབ་ཏུ་གྱུར་པའི་རྫས་འཛིན་རྟོག་པའི་མཚན་ཉིད། རང་གི་དམིགས་པར་གྱུར་པའི་བཏགས་
འཛིན་ལ་དམིགས་ནས་དེ་ལྟར་ཞེན་པའི་རབ་ཏུ་ཕྱེ་བའི་བདེན་འཛིན་དུ་དམིགས་པ། ཤེས་སྒྲིབ་ཏུ་
གྱུར་པའི་བཏགས་འཛིན་རྟོག་པའི་མཚན་ཉིད། མཚན་གཞི་ནི། གང་ཟག་རང་རྐྱ་ཐུབ་པའི་རྫས་
ཡོད་དུ་འཛིན་པའི་རྟོག་པ་དང་། ཕུང་སོགས་བདེན་གྲུབ་ཏུ་འཛིན་པའི་རྟོག་པ་ནི། འདིར་བསྟན་
རྫས་འཛིན་ཡིན་ཀྱང་རྫས་འཛིན་རྟོག་པ་མ་ཡིན་ལ། དེ་དག་ལ་དམིགས་ནས་ལོངས་སྤྱོད་པ་པོར་
བདེན་གྲུབ་ཏུ་ཞེན་པའི་བདེན་འཛིན་ནི། འདིར་བསྟན་རྫས་འཛིན་རྟོག་པ་ཡིན་ནོ། །གང་ཟག་
བཏགས་ཡོད་དུ་འཛིན་པའི་རྟོག་པ་དང་། ཕུང་སོགས་བདེན་མེད་དུ་འཛིན་པའི་རྟོག་པ་རྣམས་
འདིར་བསྟན་བཏགས་འཛིན་ཡིན་ཀྱང་བཏགས་འཛིན་རྟོག་པ་མ་ཡིན་ལ། དེ་དག་ལ་དམིགས་
ནས་ལོངས་སྤྱོད་པ་པོར་བདེན་གྲུབ་ཏུ་འཛིན་པའི་རྟོག་པ་ནི་འདིར་བསྟན་བཏགས་འཛིན་རྟོག་པ་
ཡིན་ནོ། །འོ་ན་རྫས་འཛིན་སོ་སྐྱེའི་རྟེན་ཅན་དང་བཏགས་འཛིན་འཕགས་པའི་རྟེན་ཅན་དུ་བཤད་པ་
གང་ཡིན་ཞེ་ན། སོ་སྐྱེའི་རྒྱུད་ལ་འདིར་བསྟན་འཛིན་པ་དེ་གཉིས་ཀྱི་ནང་ནས་དང་པོ་གཙོ་ཆེ་
ཞིང་༑ འཕགས་རྒྱུད་ལ་དེ་གཉིས་ཀྱི་ནང་ནས་ཕྱི་མ་གཙོ་ཆེ་བའི་རྒྱུ་མཚན་གྱིས་དེ་ལྟར་གསུངས་
སོ༑ ༑དེས་ན་ཐེག་ཆེན་གྱི་སྦྱོར་ལམ་དྲོད་སོགས་བཞི་པོ་དེས། སྤང་བྱ་རྟོག་པ་མངོན་གྱུར་བ་
བཞི་པོ་དེ། རེ་ཞིག་རང་ཉིད་ཀྱིས་སྤང་བྱའི་གཙོ་བོར་བྱས་ནས་སྤོང་ཞིང༌། དེ་རྣམས་ཀྱི་ས་བོན་

སྤོང་བའི་གཉེན་པོ་རང་སྟོབ་ཀྱིས་འདྲེན་ནུས་པས། ཐེག་དམན་གྱི་སྦྱོར་ལམ་ལས་ནུས་པའི་སྒོ་
ནས་ཁྱད་པར་དུ་འཕགས། ཞེས་འཆད་པ་ནི། དེ་ལྟ་བུའི་རྣམ་པར་རྟོག་པ་དང་ངེས་པར་འབྱེད་
པའི་ཆ་དང་མཐུན་པ། ཞེས་སོགས་སོ། ༈ གཞི་དང་། ཞེས་སོགས་གཞུང་དང་པོའི་ངག་
དོན་ནི། ཤེས་སྒྲིབ་གཟུང་རྟོག་དེ་ལ་གཉིས་སུ་ཡོད་དེ། ཤེས་སྒྲིབ་ཀུན་ནས་ཉོན་མོངས་གཟུང་
རྟོག་དང༌། རྣམ་བྱང་གཟུང་རྟོག་གཉིས་སུ་ཡོད་པའི་ཕྱིར། གཟུང་རྟོག་དེ་གཉིས་རེ་རེ་ལ་ཡང་
དགུ་དགུར་ཡོད་དེ། དམིགས་པའི་སྒོ་ནས་དབྱེ་ན་དགུ་དགུར་ཡོད་པའི་ཕྱིར། ༈ རྫས་དང་
བཏགས་པའི། ཞེས་སོགས་ཀྱི་ངག་དོན་ནི། ཤེས་སྒྲིབ་འཛིན་རྟོག་དེ་ལ་གཉིས་སུ་ཡོད་
དེ༑ ཤེས་སྒྲིབ་རྫས་འཛིན་རྟོག་པ་དང་། བཏགས་འཛིན་རྟོག་པ་གཉིས་སུ་ཡོད་པའི་ཕྱིར། དེ་རེ་
རེ་ལ་ཡང་དགུ་དགུར་ཡོད་དེ། དམིགས་པའི་སྒོ་ནས་དབྱེ་ན་དགུ་དགུར་ཡོད་པའི་ཕྱིར།
༈ ཡོངས་སུ་འཛིན་པ་ཡི། ཞེས་པའི་སྐབས་སུ། ཡོངས་འཛིན་གྱི་སྒོ་ནས་
ཁྱད་པར་འཕགས་པར་བསྟན་ནས། ཡོངས་འཛིན་གྱི་ཁྱད་པར་འཆད་པ་ནི། སེམས་མི་འགོང་
བ་ཉིད་ལ་སོགས། ཞེས་སོགས་གསུངས། དགོས་པ་ཅིའི་ཕྱིར་དུ་མདོར་བསྟན་རྒྱས་བཤད་ཀྱི་
གོ་རིམ་མི་མཐུན་པར་བསྟན་པ་ཡིན་ཞེ་ན། རྒྱན་གྱི་ཚིག་སྡེབ་སླ་བའི་ཕྱིར་མདོར་བསྟན་དུ་
ཡོངས་འཛིན་རྟོག་པའི་སྔར་གསུངས་ཀྱང་རྒྱས་བཤད་དུ་ཡོངས་འཛིན་རྟོག་པའི་མཇུག་ཏུ་
གསུངས་པ་ལ་དགོས་པ་ཡོད་དེ། ཁྱད་ཆོས་སྔ་མ་བཞི་ཡང་ཡོངས་འཛིན་གྱིས་ཟིན་པའི་སྒོ་ནས་
ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་སོ་ཞེས་ཤེས་པའི་དགོས་པ་ཡོད་པའི་
ཕྱིར༑ ཞེས་པ་ནི། ཚིགས་སུ་བཅད་པ་སྦྱར་བ་དང༌། ཞེས་སོགས་ཀྱིས་བསྟན། མཆོག་གི་
སྤྲུལ་སྐུས་བྱང་སེམས་སྦྱོར་ལམ་པ་ལ་ཐབས་ཤེས་ཀྱི་ལམ་རྫོགས་པར་སྟོན་ཅིང་། ཐེག་དམན་
གྱི་སྦྱོར་ལམ་པ་ལ་དེ་མི་སྟོན་པས་བྱང་སེམས་སྦྱོར་ལམ་པའི་རྒྱུད་ཀྱི་ཐང་ས་ཤེས་ཁྱད་པར་ཅན་
གྱི་ལམ་གྱིས་བྱང་སེམས་སྦྱོར་ལམ་པ་ཐེག་དམན་དུ་མི་ལྟང་བར་འཛིན་པར་བྱེད་པས་བྱང་

སེམས་སྦྱོར་ལམ་པ་ཐེག་དམན་གྱི་སྦྱོར་ལམ་པ་ལས་ཁྱད་པར་དུ་འཕགས་སོ། །ཞེས་སྟོན་པ་
ལ༑ སེམས་མི་འགོང་བ་ཉིད་ལ་སོགས། ཞེས་སོགས་སོ། ༈ འདིར་མཐའ་དཔྱད་པ་
ལ༑ ཕྱི་ནང་གི་ཡོངས་འཛིན་གཉིས་ལས། དང་པོའི་མཚན་ཉིད། བྱང་སེམས་སྦྱོར་ལམ་པ་ལ་
ཐབས་ཤེས་ཀྱི་ལམ་ཅི་རིགས་པ་སྟོན་པའི་བདག་རྐྱེན་དུ་གྱུར་པའི་དགེ་བའི་བཤེས་གཉེན་དུ་
དམིགས་པ། བྱང་སེམས་སྦྱོར་ལམ་པའི་ཕྱིའི་ཡོངས་འཛིན་གྱི་མཚན་ཉིད། གཉིས་པ་ནི། བྱང་
སེམས་སྦྱོར་ལམ་པ་སྲིད་ཞི་གང་རུང་གི་མཐར་མི་ལྟུང་བར་འཛིན་པར་བྱེད་པའི་དེའི་རྒྱུད་ཀྱི་
མངོན་རྟོགས་སུ་དམིགས་པ། བྱང་སེམས་སྦྱོར་ལམ་པའི་ནང་གི་ཡོངས་འཛིན་གྱི་མཚན་
ཉིད༑ གཞུང་འདིའི་ངག་དོན་ནི། མཆོག་གི་སྤྲུལ་སྐུ་ཆོས་ཅན། རང་གི་སྲས་སུ་གྱུར་པའི་བྱང་
སེམས་སྦྱོར་ལམ་པའི་ཕྱིའི་ཡོངས་འཛིན་ཡིན་ཏེ། དེ་ལ་ཐབས་ཤེས་ཀྱི་ལམ་རྫོགས་པར་སྟོན་
པའི་བདག་རྐྱེན་དུ་གྱུར་པའི་དེའི་དགེ་བའི་བཤེས་གཉེན་ཡིན་པའི་ཕྱིར། བྱང་སེམས་སྦྱོར་ལམ་
པའི་རྒྱུད་ཀྱི་སྙིང་རྗེས་ཆེན་པོ་ཆོས་ཅན། བྱང་སེམས་སྦྱོར་ལམ་པའི་ནང་གི་ཡོངས་འཛིན་ཡིན་
ཏེ༑ དེ་སྲིད་ཞི་གང་རུང་གི་མཐར་མི་ལྟུང་བར་ཡོངས་སུ་འཛིན་བར་བྱེད་པའི་དེའི་རྒྱུད་ཀྱི་མངོན་
རྟོགས་ཡིན་པའི་ཕྱིར།
༈ འོ་ན་ཐེག་པ་ཆེན་པོའི་སྒྲུབ་པ་དེ་རྟེན་གང་ལ་བརྟེན་པ་ཡིན་ཞེ་ན། རྟེན་
རིགས་ལ་བརྟེན་པ་ཡིན་ཞེས་སྒྲུབ་པའི་རྟེན་རིགས་དེ་ཉིད་སྟོན་པ་ནི། རྟོགས་པ་ཡི་ནི་ཆོས་དྲུག་
དང་༑ ༑ཞེས་སོགས་གསུངས། དེ་ལ་ཁོ་ན་རེ། ཐེག་ཆེན་སྦྱོར་ལམ་གྱི་རྗེས་སུ་ཐེག་ཆེན་གྱི་
རིགས་འཆད་པ་མི་འཐད་པར་ཐལ། ཐེག་ཆེན་སེམས་བསྐྱེད་སོགས་རྒྱུད་ལ་སྐྱེ་བ་ལ་རིགས་
སད་པ་སྔོན་དུ་འགྲོ་དགོས་པའི་ཕྱིར་ཞེ་ན། །སྐྱོན་མེད་དེ། རྒྱུད་ལ་སྐྱེ་བའི་རིམ་པའི་དབང་དུ་
བྱེད་ན། རིགས་དང་པོར་འཆད་རིགས་ཀྱང་། འདིར་བཤད་པའི་རིམ་པའི་དབང་དུ་བྱས་ནས་
སྦྱོར་ལམ་གྱི་རྗེས་སུ་བཤད་པར་བྱ་བ་ཡིན་པའི་ཕྱིར་ཏེ། སྦྱོར་ལམ་ནི་རིགས་ཀྱི་ཉེས་དམིགས་

བཞི་དང་བྲལ་བ་དང་། རིགས་ཁྱད་པར་ཅན་དུ་གྱུར་པའི་ཐེ་ཆེན་གྱི་སྦྱོར་ལམ་ནས་སྟོང་ཉིད་ལ་
དམིགས་པའི་སྒོམ་བྱུང་ཐོབ་པས། དེའི་རྒྱུད་ཀྱི་སེམས་བདེན་སྟོང་དེ། དེའི་རྒྱུད་ཀྱི་སྟོང་ཉིད་ལ་
དམིགས་པའི་སྒོམ་བྱུང་གོང་ནས་གོང་དུ་འཕེལ་བའི་རྟེན་བྱེད་པའི་ཕྱིར། དེ་ལྟར་
ཡང་༑ འགྲེལ་ཆེན་ལས། སེམས་བསྐྱེད་པ་དང༌། ཐར་པ་དང་ངེས་པར་འབྱེད་པའི་ཆ་དང་
མཐུན་པ་རྣམས་ཀྱི་སྔོན་དུ་འགྲོ་བ་དེ་ཡིན་པས། དང་པོ་ཁོ་ནར་རིགས་བཤད་པར་བྱ་བ་མིན་
ནམ༑ ཅིའི་ཕྱིར་འདི་ལྟར་བཤད་ཅེ་ན། དེ་ནི་བདེན་མོད་ཀྱི། དེ་ནི་དོན་གྱི་གོ་རིམ་ཡིན་ལ། འདི་
ནི་དང་པོ་འབྲས་བུ་བཤད་ནས་རྒྱུ་ཕྱིས་བསྟན་པ་ཡིན་པས་བཤད་པའི་གོ་རིམ་ཡིན་པའི་
ཕྱིར༑ ཉེས་པ་མེད་དོ། །ཞེས་གསུངས་པའི་ཕྱིར། རིགས་ཀྱི་ཉེས་དམིགས་བཞི་ནི། ཉོན་
མོངས་གོམས་དང་གྲོགས་ངན་དང༌། །ཕོངས་དང་གཞན་གྱི་དབང་ཉིད་དང་། །ཞེས་གསུངས་
པས༑ ཉོན་མོངས་གོམས་པ་དང་། གྲོགས་ངན་པས་ཟིན་པ་དང་། འཚོ་བའི་ཡོ་བྱད་ཀྱིས་
ཕོངས་པ་དང་། གཞན་གྱི་དབང་དུ་གྱུར་པ་སྟེ་བཞིའོ།།
༈ འདིར་མཐའ་དཔྱད་པ་ལ། ཉན་ཐོས་སྡེ་བའི་ལུགས། སེམས་ཙམ་པའི་
ལུགས༑ དབུ་མ་པའི་ལུགས་སོ། །དང་པོ་ནི། འདུལ་བ་ལས། ཆོས་གོས་དང༌། སྤོང་བ་
དང་༑ སྒོམ་པ་ལ་དགའ་བ་འཕགས་པའི་རིགས། གནས་མལ་དང་། བསོད་སྙོམས་ངན་དོན་
ཙམ་གྱི་ཆོག་ཤེས་པ་འཕགས་པའི་རིགས། ཞེས་གསུངས་པ་ལྟར་བཞིར་འདོད་ཅིང༌། དང་པོ་
གསུམ་གྱིས་བདག་གི་བ་ལ་སྲེད་པ་འགོག་ཚུལ་བསྟན། ཐ་མས་བདག་དང་བདག་གི་བ་གཉིས་
ཀ་ལ་སྲེད་པ་འགོག་པའི་ཚུལ་དངོས་བསྟན་པས། འདོད་ཆགས་མེད་པའི་སེམས་བྱུང་མ་
ཆགས་པའི་རང་བཞིན་ཅན་གཅིག་ལ་རིགས་སུ་འདོད་པ་ཡིན་ནོ། །དེ་ཙམ་མ་གཏོགས་རིགས་
ལ་རང་བཞིན་གནས་རིགས་དང་རྒྱས་འགྱུར་གྱི་རིགས་གཉིས་སུ་ཉན་ཐོས་སྡེ་པ་དག་གིས་
འདོད་པའི་བཤད་ཚོད་གཞན་ན་ཡང་མེད་དོ།།

གཉིས་པ་ནི། དོན་གསང་ལས། ཡོངས་སུ་གྲུབ་པ་ཡང་རྣམ་པ་གཉིས་
ཏེ༑ རྟག་པ་དང་མི་རྟག་པའོ། ཞེས་དང༌། །མི་རྟག་པ་ཡང་རྣམ་པ་གཉིས་ཏེ། ཡང་དག་པའི་
ཡེ་ཤེས་ཀྱི་བདག་ཉིད་དང་། ས་བོན་གྱི་བདག་ཉིད་དོ། །ཞེས་དང་། ཐེག་བསྡུས་ལས། ཐོས་
པའི་བག་ཆགས་ཀྱི་ས་བོན་ཆུང་ངུ་དང་འབྲིང་དང་ཆེན་པོ་ཡང་ཆོས་ཀྱི་སྐུའི་ས་བོན་ཏེ། ཞེས་
དང་༑ མདོ་སྡེའི་རྒྱན་ལས། ཁམས་རྣམས་དང་ནི་མོས་པ་དང༌། །སྒྲུབ་པ་ཐ་དད་དབྱེ་བ་
དང་༑ ༑འབྲས་བུ་ཐ་དད་དམིགས་པའི་ཕྱིར། །རིགས་ཡོད་ཉིད་ཅེས་ངེས་པར་བརྗོད། །ཅེས་
གསུངས་པས། ཀུན་གཞི་ཁས་ལེན་པ་རྣམས་ཀྱིས་ཀུན་གཞིའི་སྟེང་གི་ཟག་མེད་ཀྱི་རྟོགས་པ་
འབྱུང་རུང་གི་ནུས་པ་དེ་རིགས་སུ་འཇོག་ཅིང༌། དེ་ཐོས་པ་སོགས་ཀྱིས་གསོས་མ་བཏབ་པའི་
གནས་སྐབས་ལ་རང་བཞིན་གནས་རིགས་དང་། དེ་ཐོས་པ་སོགས་རྐྱེན་གྱིས་གསོས་བཏབ་
པས་འཕགས་པའི་རྟོགས་པ་འབྱུང་རུང་གི་ནུས་པ་རྒྱས་འགྱུར་གྱི་རིགས་སུ་འཇོག ཀུན་གཞི་
མི་བཞེད་པ་རྣམས་ཀྱིས་སེམས་ཅན་གྱི་རྒྱུད་ཀྱི་སྐྱེ་མཆེད་དྲུག་གི་ཁྱད་པར་ལ་བཏགས་པའི་ཡིད་
ཀྱི་རྣམ་ཤེས་ཀྱི་སྟེང་གི་འཕགས་པའི་རྟོགས་པ་འབྱུང་རུང་གི་ནུས་པ་རིགས་དང་། དེ་ཉིད་ཐོས་
སོགས་ཀྱི་རྐྱེན་གྱིས་ཞེས་སོགས་སྔར་བཞིན་དུ་འཇོག་སྟེ། མདོ་ལས། བྱང་ཆུབ་སེམས་དཔའ་
རྣམས་ཀྱི་རིགས་དེ་ནི་ཐོག་མ་མེད་པ་ནས་བརྒྱུད་དེ་འོངས་པ་ཆོས་ཉིད་ཀྱིས་ཐོབ་པ་སྐྱེ་མཆེང་
དྲུག་གི་ཁྱད་པར་གང་ཡིན་པ་སྟེ། ཞེས་པ་དང༌། བྱང་ས་ལས། དེ་ལ་རིགས་གང་ཞེ་
ན༑ མདོར་བསྡུས་ན་རྣམ་པ་གཉིས་ཏེ། རང་བཞིན་དུ་གནས་པ་དང༌། ཡང་དག་པར་བླང་
བའོ༑ ༑དེ་ལ་རང་བཞིན་དུ་གནས་པའི་རིགས་ནི་བྱང་ཆུབ་སེམས་དཔའ་རྣམས་ཀྱི་སྐྱེ་མཆེད་
དྲུག་གི་ཁྱད་པར་གང་ཡིན་པ་སྟེ། གཅིག་ནས་གཅིག་ཏུ་བརྒྱུད་དེ་འོངས་པ་ཐོག་མ་མེད་པའི་
དུས་ཀྱི་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། །ཞེས་གསུངས་པའི་ཕྱིར།
རང་བཞིན་གནས་རིག་དང༌། རྒྱས་འགྱུར་གྱི་རིགས་གཉིས་པོ་དེ་འགལ་

ལམ་མི་འགལ་ཞེ་ན། ཁ་ཅིག་མདོ་སྡེའི་རྒྱན་ལས། རང་བཞིན་གནས་རིགས་དེ་རྟེན་ཕྲ་བ་
དང་། རྒྱས་འགྱུར་གྱི་རིགས་དེ་བརྟེན་པ་རགས་པར་གསུངས་པས་དེ་གཉིས་འགལ་ལོ་ཟེར་
ཡང་༑ དེ་ལྟར་གསུངས་པ་ནི། སེམས་ཅན་གྱི་རྒྱུད་ཀྱི་ཟག་མེད་ཀྱི་རྟོགས་པ་འབྱུང་རུང་གི་ནུས་
པ་དེ་ཉིད་ཐོས་སོགས་ཀྱིས་གསོས་མ་བཏབ་པའི་ཚེ་ཕྲ་བ་དང་། ཐོས་སོགས་ཀྱི་རྐྱེན་གྱིས་
གསོས་འདེབས་པའི་རྟེན་བྱས་པས་རྟེན་ཞེས་བྱ་ལ། དེ་ཉིད་ཐོས་སོགས་ཀྱི་རྐྱེན་གྱིས་གསོས་
བཏབ་པའི་ཚེ་རགས་པ་དང་། གནས་སྐབས་དེ་ཡང་སེམས་དེ་ཉིད་ལ་བརྟེན་པ་ཡིན་པས་ཞེས་
པའི་དོན་དུ་གསུངས་བར་མངོན་པས་དཔྱད་དོ། །དེས་ན་འཕགས་པའི་ཟག་མེད་ཀྱི་རྟོགས་པ་
འབྱུང་རུང་གི་ནུས་པ་དེ་ཉིད་ཐོག་མ་མེད་པ་ནས་འོངས་པའམ་ཡོད་པས་ན་རང་བཞིན་གནས་
རིགས་དང་། གསར་དུ་ཐོས་སོགས་ཀྱི་རྐྱེན་གྱིས་གསོས་བཏབ་པས་རྒྱས་འགྱུར་གྱི་རིགས་
ཞེས་བྱའོ། །རྒྱས་པར་སྤྲོ་ན། མདོ་སྡེའི་རྒྱན་ལས་ཤེས་པར་བྱ་སྟེ། དེ་ཉིད་ལས། ཡོད་དང་
མཆོག་དང་མཚན་ཉིད་དང༌། །རྟགས་དང་རིགས་རབ་དབྱེ་བ་དང་། ཉེས་དམིགས་དང་ནི་ཕན་
ཡོན་དག་། །དཔེ་རྣམས་གཉིས་ཏེ་རྣམ་པ་བཞི། །ཞེས་དོན་དགུའི་སྒོ་ནས་གསུངས་པ་ལྟར་ཤེས་
པར་བྱ་བའི་ཕྱིར། དེ་ལྟར་གསུངས་པའི་དང་པོ་རིགས་ཐ་དད་པ་གསུམ་ཡོད་པའི་སྒྲུབ་བྱེད་
ནི༑ རིགས་དེ་ལ་ཐེག་པ་གསུམ་གྱི་དབྱེ་བས་གསུམ་དུ་ཡོད་དེ། རིགས་ལྡན་གྱི་གང་ཟག་
རྣམས་ཁམས་ཐ་དད་པ་གསུམ་དང་། མོས་པ་ཐ་དད་པ་གསུམ་དང་། དེ་ལ་བརྟེན་པའི་སྒྲུབ་པ་
ཐ་དད་པ་གསུམ་དང༌། དེ་ལ་བརྟེན་པའི་འབྲས་བུ་ཐ་དད་པ་གསུམ་ལ་དམིགས་པ་ཡོད་པའི་
ཕྱིར་ཏེ། རྒྱན་ལས། ཁམས་རྣམས་དང་ནི་མོས་པ་དང༌། །སྒྲུབ་པ་ཐ་དད་དབྱེ་བ་
དང་༑ ༑འབྲས་བུ་ཐ་དད་དམིགས་པའི་ཕྱིར། །རིགས་ཡོད་ཉིད་ཅེས་ངེས་པར་བརྗོད། །ཅེས་
གསུངས་པའི་ཕྱིར།
གཉིས་པ་ཐེག་ཆེན་གྱི་རིགས་མཆོག་ཏུ་སྒབ་པ་ནི། རིགས་དེ་གསུམ་གྱི་ནང་

ནས་ཐེག་ཆེན་གྱི་རིགས་མཆོག་ཡིན་ཏེ། དེ་ལ་བརྟེན་ནས་དྲི་མ་མཐའ་དག་གི་གཉེན་པོར་གྱུར་
པའི་དགེ་བའི་ཁྱད་པར་དུ་འཕགས་པ་ཐོབ་པ་དང་། སྟོབས་སོགས་ཡོན་ཏན་ཐམས་ཅད་ཀྱི་རྟེན་
བྱེད་པ་དང་། གཞན་དོན་རྒྱ་ཆེན་པོ་སྒྲུབ་པ་དང་། དགེ་རྩ་ལྷག་མེད་དུ་ཡང་མི་ཟད་པའི་རྟེན་ཡིན་
པའི་ཕྱིར་ཏེ། རྒྱན་ལས། དེ་དགེ་ཁྱད་པར་འཕགས་པ་དང༌། །ཐམས་ཅད་དུ་ནི་དོན་ཆེན་
དང་༑ ༑མི་ཟད་པ་ཡི་རྒྱུ་མཚན་ཕྱིར། །རིགས་མཆོག་ཉིད་ཅེས་བརྗོད་པ་ཡིན། །ཞེས་གསུངས་
པའི་ཕྱིར།
གསུམ་པ་རིགས་ཀྱི་མཚན་ཉིད་ནི། རྒྱན་ལས། རང་བཞིན་དང་ནི་རྒྱས་པ་
དང་༑ ༑དེ་ནི་རྟེན་དང་བརྟེན་པ་དང་། །ཡོད་མེད་གཉིས་དང་ཡོན་ཏན་ནི། །གྲོལ་བའི་དོན་དུ་
རིགས་ཞེས་བྱ། །ཞེས་རང་བཞིན་གནས་རིགས་དང་། རྒྱས་འགྱུར་གྱི་རིགས་ཀྱི་མཚན་ཉིད་
དངོས་དང༌། དེ་གཉིས་རྟེན་དང་བརྟེན་པར་འགྱུར་ཚུལ་དང་། རིགས་དེ་གཉིས་རྒྱུ་དུས་ན་ཡོད་
ཀྱི་འབྲས་བུ་མཐར་ཐུག་པའི་དུས་ན་མེད་པར་བསྟན་པའི་སྒོ་ནས་རིགས་ཀྱི་མཚན་ཉིད་བསྟན་པ་
ལྟར་ཡིན་ནོ། །རིགས་ཞེས་འཆད་པའི་རྒྱུ་མཚན་ནི། ཡོན་ཏན་སྒྲུབ་པའི་རྟེན་གཞི་བྱེད་པས་དེ་
ལྟར་འཆད་དོ།།
བཞི་པ་རྟགས་བཤད་པ་ནི། རིགས་སད་པའི་རྟགས་ལ་ཡང་བཞི་ཡོད་
དེ༑ ལམ་དུ་མ་ཞུགས་པའི་སྔ་རོལ་ནས་ཐེག་པ་ཆེན་པོར་རིགས་སད་པ་ན། སྙིང་རྗེ་ཆེ་བ་
དང་༑ ཟབ་པ་དང་རྒྱ་ཆེ་བའི་ཆོས་ལ་མོས་པ་དང་། དཀའ་སྤྱད་ལ་བཟོད་པ་དང་། ཅི་ནུས་ཀྱི་
དགེ་བ་ལ་སྤྱོད་པ་རྣམས་སུ་ཡོད་པའི་ཕྱིར་ཏེ། རྒྱན་ལས། སྦྱོར་བའི་སྔོན་དུ་སྙིང་རྗེ་
དང་༑ ༑མོས་པ་དང་ནི་བཟོད་པ་དང་། །དགེ་ལ་ཡང་དག་སྤྱོད་པ་ནི། །རིགས་ཀྱི་རྟགས་སུ་
ཤེས་པར་བྱ། །ཞེས་གསུངས་པའི་ཕྱིར། ལྔ་པ་དབྱེ་བ་ནི། རིགས་དེ་ལ་དབྱེ་ན་དུ་མར་ཡོད་
དེ༑ ངེས་པ་དང་། མ་ངེས་པའི་རིགས་གཉིས། རྐྱེན་གཞན་གྱིས་འཕྲོག་པ་དང་། མི་འཕྲོག་

པའི་རིགས་གཉིས་རྣམས་སུ་ཡོད་པའི་ཕྱིར་ཏེ། རྒྱན་ལས། རིགས་ནི་ངེས་དང་མ་ངེས་
ཕྱིར༑ ༑རྐྱེན་རྣམས་ཀྱིས་ནི་མི་འཕྲོག་དང༌། །འཕྲོག་པ་ཉིད་དེ་མདོར་ན་རིགས། །དབྱེ་བ་དེ་ན་
རྣམ་པ་བཞི། །ཞེས་གསུངས་པའི་ཕྱིར། དྲུག་པ་ཉེས་དམིགས་ནི། རིགས་སད་པའི་གེགས་དེ་
ལ་རྣམ་པ་བཞི་ཡོད་དེ། ཉོན་མོངས་ཤས་ཆེར་གོམས་པ་དང༌། གྲོགས་ངན་པས་ཟིན་པ་
དང་༑ ཡོ་བྱད་ཀྱིས་ཕོངས་པ་དང་། གཞན་གྱི་དབང་དུ་སོང་བ་རྣམས་སུ་ཡོད་པའི་ཕྱིར་
ཏེ༑ རྒྱན་ལས། ཉོན་མོངས་གོམས་དང་གྲོགས་ངན་དང༌། །ཕོངས་དང་གཞན་གྱི་དབང་ཉིད་
དང་༑ ༑མདོར་ན་རིགས་ཀྱི་ཉེས་དམིགས་ནི། །རྣམ་པ་བཞི་རུ་ཤེས་པར་བྱ། །ཞེས་གསུངས་
པའི་ཕྱིར། བདུན་པ་ཕན་ཡོན་ནི། རིགས་སད་པའི་ཕན་ཡོན་དེ་ལ་བཞི་ཡོད་དེ། ངན་སོང་དུ་
འགྲོ་དཀའ་བ་དང༌། དེར་སྐྱེས་ན་ཡང་མྱུར་དུ་ཐར་བ་དང་། སྡུག་བསྔལ་ཆུང་ངུ་མྱོང་བ་
དང་༑ སྐྱོ་བ་དང་བཅས་པའི་སྒོ་ནས་སེམས་ཅན་སྨིན་པར་བྱེད་པ་རྣམས་སུ་ཡོད་པའི་ཕྱིར་
ཏེ༑ རྒྱན་ལས། རིང་མོ་ཞིག་ནས་ངན་སོང་དུ། འགྲོ་ཞིང་མྱུར་དུ་ཐར་བ་དང༌། །དེ་ན་སྡུག་
བསྔལ་ཆུང་ངུ་མྱོང་། །སྐྱོ་བཅས་སེམས་ཅན་སྨིན་པར་བྱེད། །ཅེས་གསུངས་པའི་ཕྱིར།
བརྒྱད་པ་གསེར་གྱི་དཔེས་བསྟན་པ་ནི། རིགས་དེ་ལ་བརྟེན་ནས་ཐུན་མོང་གི་
ཡོན་ཏན་རྣམས་གསེར་གྱི་འབྱུང་ཁུངས་བཞིན་དུ་ཐོབ་པ་ཡིན་ཏེ། འདི་ལ་བརྟེན་ནས་ཡོན་ཏན་
མང་པོ་འབྱུང་བ་དང༌། འོད་གསལ་བའི་བདག་མེད་རྟོགས་པའི་ཡེ་ཤེས་འབྱུང་བ་དང་། དྲི་མ་
སྤངས་པའི་ཡོན་ཏན་འབྱུང་བ་དང༌། མངོན་ཤེས་མཐུ་དང་ལྡན་པ་འཐོབ་པར་འགྱུར་བའི་
ཕྱིར༑ དཔེར་ན། གསེར་གྱི་འབྱུང་ཁུངས་ནས་གསེར་མང་པོ་དང༌། འོད་གསལ་བ་
དང་༑ གཡའ་ལ་སོགས་པའི་དྲི་མ་མེད་པ་དང་། ཇི་ལྟར་འདོད་པའི་ལས་སུ་རུང་བའི་གསེར་
ཡོད་པ་བཞིན་ཏེ། རྒྱན་ལས། གསེར་གྱི་རིགས་བཞིན་ཤེས་པར་བྱ། །དགེ་བ་དཔག་ཏུ་མེད་
པའི་གནས། །ཡེ་ཤེས་དང་ནི་དྲི་མེད་ལྡན། །མཐུ་རྣམས་ཀྱི་ཡང་གནས་ཡིན་ནོ། །ཞེས་

གསུངས་པའི་ཕྱིར། དགུ་པ་རིན་པོ་ཆེའི་དཔེས་བསྟན་པ་ནི། རིགས་འདི་དག་ཀྱང་ཐུན་མོང་མ་
ཡིན་པའི་ཡོན་ཏན་རྣམས་འཐོབ་པར་བྱེད་པ་རིན་པོ་ཆེ་བཞིན་དུ་ཤེས་པར་བྱ་སྟེ། འདི་ལ་བརྟེན་
ནས་བྱང་ཆུབ་ཆེན་པོའི་ཡེ་ཤེས་དང༌། རྡོ་རྗེ་ལྟ་བུའི་ཡེ་ཤེས་རྣམས་འཐོབ་པར་བྱེད་
ཅིང་༑ སེམས་ཅན་ཚད་མེད་པའི་དོན་བྱེད་པའི་ནུས་པ་དང་ལྡན་པར་འགྱུར་བའི་ཕྱིར། དཔེར་
ན༑ རིན་པོ་ཆེ་གཞན་དང་མཐུན་མོང་མ་ཡིན་པའི་རིགས་དང་དབྱིབས་དང་ཚད་དང་ཁ་དོག་ཕུན་
སུམ་ཚོགས་པ་དང་ལྡན་པ་བཞིན་ཏེ། རྒྱན་ལས། རིན་ཆེན་མཆོག་རིགས་བཞིན་ཤེས་བྱ། བྱང་
ཆུབ་ཆེན་པོའི་རྒྱུ་མཚན་ཕྱིར། །ཡེ་ཤེས་ཚེ་དང་ཏིང་འཛིན་འཕགས། །སེམས་ཅན་མང་པོའི་དོན་
གནས་ཕྱིར། །ཞེས་གསུངས་པའི་ཕྱིར། དབྱེ་བའི་དབང་དུ་བྱས་ན། ལུགས་འདི་ལ་གནས་
སྐབས་རིགས་གསུམ་དང༌། མ་ངེས་པའི་རིགས་གཅིག་དང་བཞི་ཡོད་ཅིང་། རིགས་ཆད་ཀྱི་
གང་ཟག་ཀྱང་འདོད་པས་གནས་སྐབས་རིགས་ཆད་བཞི། གཏན་རིགས་ཆད་པ་གཅིག་སྟེ་ལྟར་
འདོད་པ་ཡིན་ཏེ། མཚམས་མེད་ཀྱི་ལས་མང་དུ་སྤྱོད་པའི་གང་ཟག་དང་། ཐར་པ་ཆ་མཐུན་
ཤས་ཆུང་ཞིང་བསོད་ནམས་ཆ་མཐུན་ཙམ་དང་ལྡན་པའི་གང་ཟག་དང་། ལོག་ལྟས་དགེ་རྩ་
གཅོད་པའི་གང་ཟག་དང་། ཐར་པ་ཆ་མཐུན་གྱི་དགེ་རྩ་གསོ་བའི་རྐྱེན་དམན་པའི་གང་ཟག་
དང་༑ གདོད་མ་ནས་རྒྱུད་རིགས་དང་ལྡན་མ་མྱོང་བའི་གང་ཟག་དང་ལྡར་འདོད་པའི་ཕྱིར་
ཏེ༑ རྒྱན་ལས། ལ་ལ་གཅིག་ཏུ་ཉེས་དམིགས་གཅོད་ངེས་ཡོད། །ལ་ལ་དཀར་པོའི་ཆོས་
རྣམས་ཀུན་ཏུ་བཅོམ། །ལ་ལ་ཐར་པའི་ཆ་མཐུན་དགེ་བ་མེད། །དཀར་པོ་དམན་པ་ཡོད་པ་རྒྱ་
དང་བྲལ། །ཞེས་གསུངས་པའི་ཕྱིར། ཁ་ཅིག མདོ་སྡེའི་རྒྱན་ལས། །དེ་བཞིན་གཤེགས་ཉིད་
དེ་ཡི་ཕྱིར། །འགྲོ་ཀུན་དེ་ཡི་སྙིང་པོ་ཅན། །ཞེས་གསུངས་པས། རིགས་ཆད་ཀྱི་སེམས་ཅམ་
རྒྱན་གྱི་རང་ལུགས་ལ་མེད་ཟེར་བ་ཡང་མི་འཐད་དེ། མདོ་སྡེའི་རྒྱན་དུ་མཐར་ཐུག་ཐེག་པ་
གསུམ་དུ་གྲུབ་པར་གསུངས་པའི་ཕྱིར་སྔར་གྱི་གཞུང་དེས་སེམས་ཅན་ཐམས་ཅད་དེ་བཞིན་

གཤེགས་པའི་སྙིང་པོ་ཅན་ཙམ་དུ་གསུངས་པའི་ཕྱིར། དེས་ན་བྱམས་ཆོས་ཀྱི་རྗེས་སུ་འབྲང་
བའི་སེམས་ཙམ་པ་དག་གིས་རིགས་ཆད་ཀྱི་སེམས་ཅན་འདོད་ཀྱང་། ཚད་མ་སྡེ་བདུན་གྱི་རྗེས་
སུ་འབྲང་བའི་སེམས་ཙམ་པ་དག་གིས་ནི་དེ་མི་འདོད་དེ། །སེམས་ཙམ་པའི་རང་ལུགས་དེ་ལ་
སློབ་དཔོན་འཕགས་པས། འཕགས་རྒྱུད་ཀྱི་རྟོགས་པ་འབྱུང་རུང་གི་ནུས་པ་དེ་ཆོས་ཅན། རང་
བཞིན་གནས་རིགས་མ་ཡིན་པར་ཐལ། ཁྱོད་ལ་རང་བཞིན་གནས་རིགས་ཀྱི་དོན་མ་ཚང་བའི་
ཕྱིར༑ ཞེས་གསུངས་པ་ལ་ཁོ་ན་རེ། རྟགས་གྲུབ་སྟེ། དེ་འཕགས་ལམ་གྱི་རྒྱུ་བྱེད་པའི་
ཕྱིར༑ ཞེ་ན། འོ་ན་རྐྱེན་གྱིས་ཡང་དག་པར་བླངས་པའི་རིགས་ཀྱང་རང་བཞིན་གནས་རིགས་
ཡིན་པ་བཟློག་ཏུ་མེད་དོ།།
གསུམ་པ་ལ། རིགས་དངོས། དབྱེ་བ། རིགས་ནས་ཇི་ལྟར་འཁྲིད་པའི་
ཚུལ་བཤད་པའོ། །དང་པོ་ནི། དབུ་མ་པའི་ལུགས་ལ། རིགས་དེ་ལ་གཉིས་སུ་ཡོད་པ་ཡིན་
ཏེ༑ རྒྱུད་བླ་མ་ལས། གཏེར་དང་འབྲས་བུའི་ཤིང་བཞིན་དུ། །རིགས་ནི་རྣམ་གཉིས་ཤེས་བྱ་
སྟེ༑ ༑ཐོགས་མེད་རང་བཞིན་གནས་པ་དང༌། །ཡང་དག་བླང་པ་མཆོག་ཡིན་ནོ། །ཞེས་
གསུངས་པའི་ཕྱིར། རང་བཞིན་གནས་རིགས་ནི་སེམས་ཅན་གྱི་རྒྱུད་ཀྱི་སེམས་ཀྱི་ཆོས་ཉིད་ལྟ་
བུ་ངོ་བོ་ཉིད་སྐུར་འགྱུར་རུང་གི་ཆོས་ཉིད་གཅིག་ལ་འཇོག་སྟེ། རྒྱུད་བླ་མ་ལས། དྲི་བཅས་དེ་
བཞིན་ཉིད་དང་དྲི་མ་མེད། །ཅེས་པའི་དྲི་བཅས་དེ་བཞིན་ཉིད་ཅེས་པས་རང་བཞིན་གནས་རིགས་
བསྟན་ཅིང་། ཡང་དེ་ཉིད་ལས། ཇི་ལྟར་མི་དབུལ་ཁྱིམ་ནང་ས་འོག་ན། །མི་ཟད་པ་ཡི་གཏེར་ནི་
ཡོད་གྱུར་ལ། མི་དེས་དེ་མ་ཤེས་ཏེ་གཏེར་དེ་ཡང༌། །དེ་ལ་ང་འདིར་ཡོད་ཅེས་མི་སྨྲ་ལྟར། །དེ་
བཞིན་ཡིད་ཀྱི་ནང་ཆུད་རིན་ཆེན་གཏེར། །དྲི་མེད་གཞན་དང་བསལ་མེད་ཆོས་ཉིད་ཀྱང་། །མ་
རྟོགས་པས་ན་དབུལ་བའི་སྡུག་བསྔལ་ནི། །རྣམ་མང་རྒྱུན་དུ་སྐྱེ་དགུ་འདིས་མྱོང་ངོ་། །ཞེས་
གསུངས་པས་ཀྱང་རང་བཞིན་གནས་རིགས་ཀྱི་ངོ་བོ་ངོས་བཟུང་བའི་ཕྱིར། དེས་ན་སེམས་ཅན་

གྱི་རྒྱུད་ཀྱི་ཆོས་དབྱིངས་ཡང་ཡིན། ངོ་བོ་ཉིད་སྐུར་འགྱུར་རུང་ཡང་ཡིན་པའི་གཞི་མཐུན་པར་
དམིགས་པ། རང་བཞིན་གནས་རིགས་ཀྱི་མཚན་ཉིད། །སངས་རྒྱས་ཀྱི་རིགས་ཡང་
ཡིན༑ རང་གི་འབྲས་བུར་གྱུར་པའི་སངས་རྒྱས་ཀྱི་གཟུགས་སའི་རྒྱ་བྱེད་པ་ཡང་ཡིན་པའི་གཞི་
མཐུན་པར་དམིགས་པ། རྒྱས་འགྱུར་གྱི་རིགས་ཀྱི་མཚན་ཉིད། མཚན་གཞི་ནི། སེམས་ཅན་གྱི་
རྒྱུད་ཀྱི་ཟག་པ་མེད་པའི་སེམས་ཀྱི་ས་བོན་ལྟ་བུ་སྟེ། རྒྱུད་བླ་མ་ལས། རིགས་འདི་གཉིས་ལས་
སངས་རྒྱས་ཀྱི། །སྐུ་གསུམ་ཐོབ་པར་འདོད་པ་ཡིན། །དང་པོའི་སྐུ་ནི་དང་པོ་སྟེ། །གཉིས་པ་
ཡིས་ནི་ཕྱི་མ་གཉིས། ཞེས་གསུངས་པའི་ཕྱིར། རང་བཞིན་གནས་རིགས་ལ་ཆོས་ཉིད་ཀྱིས་
ཁྱབ་པར་རྒྱུད་བླ་མ་དང་ཆོས་དབྱིངས་བསྟོད་པ་གཉིས་ཀར་དགོངས་པ་མཐུན་པར་གསུངས་
ཤིང་༑ འཕགསས་སེང་གཉིས་ཀས་ཀྱང་བཞེད་པ་ཡིན་ཏེ། ཉི་ཁྲི་སྣང་བ་ལས། དེ་ནས་འདིས་
ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་
རིགས་སྒྲབ་པའི་རྟེན་ཡིན་ནོ། །ཞེས་སྟོན་པར་བྱེད་དོ། །ཞེས་དང་། སེམས་ཙམ་པ་འགོག་པའི་
སྐབས་སུ་གཞན་དག་གིས་རིགས་ནི་སྐྱེ་མཆེད་དྲུག་གི་ཁྱད་པར་ཡིན་ནོ། །དེ་ཡང་རྣམ་པ་གཉིས་
ཏེ༑ རྐྱེན་གྱིས་ཡང་དག་པར་བླང་པ་ལས་བྱུང་བ་དང་། རང་བཞིན་དུ་གནས་པའོ། །ཞེས་
ཟེར༑ དེ་དག་གིས་ནི་རང་བཞིན་དུ་གནས་པའི་རིགས་ལ་རང་བཞིན་དུ་གནས་པའི་དོན་བརྗོད་
དགོས་སོ། །རྒྱུའི་རྣམ་གྲངས་ཡིན་ནོ་ཞེ་ན། རྐྱེན་གྱིས་ཡང་དག་པར་བླང་བ་དེ་ཡང་དེ་ཡིན་པས་
དོན་གྱི་ཁྱད་པར་ཅི་ཡོད་ཆོས་ཉིད་ཀྱི་རྣམ་གྲངས་ཡིན་པ་ལ་ནི་ཉེས་པ་འདི་མེད་དོ། །ཡང་དེ་དག་
གི་རིགས་ནི་བཏགས་པ་བ་ཡིན་ལ། འདི་ཉིད་ནི་མཚན་ཉིད་པ་ཡིན་པས་དེ་དང་འདི་འགྲིག་པ་མ་
ཡིན་ནོ། །ཞེས་གསུངས་པའི་ཕྱིར་དང༌། འགྲེལ་བ་འདི་ཉིད་ལས་ཀྱང་། ཆོས་ཀྱི་དབྱིངས་རྒྱུའི་
ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྐད་འདོགས་དགོས་སོ། །ཞེས་གསུངས་
པའི་ཕྱིར། ཉི་སྣང་གི་ལུང་དེའི་དོན་ཡང་མདོར་བསྡུ་ན། སེམས་ཅན་གྱི་རྒྱུད་ཀྱི་སེམས་ཀྱི་ཆོས་

ཉིད་དེ་རང་བཞིན་གནས་རིགས་སུ་འཇོག་པའི་རྒྱུ་མཚན་ཡོད་དེ། དེ་ལ་དམིགས་ཏེ་བསྒོམས་
པས་ཆོས་སྐུ་འཐོབ་པར་གྱུར་ཅིང༌། དེ་ངོ་བོ་ཉིད་སྐུར་འགྱུར་རུང་ཡིན་པའི་ཕྱིར། ཞེས་པ་
སྟེ༑ འགྲེལ་བ་དང་པོའི་དོན་ཡིན་ནོ། །སྐབས་འདིར་རྒྱུ་ཞེས་པ་དམིགས་པ་ལ་བྱས་པ་ཡིན་
ཏེ༑ དམིགས་པ་ལ་ཡང་རྒྱུའི་སྒྲ་བཤད་དུ་རུང་བའི་ཕྱིར། སེམས་ཅན་གྱི་རྒྱུད་ཀྱི་ཟག་པ་མེད་
པའི་སེམས་ཀྱི་ས་བོན་ཆོས་ཅན། ཁྱོད་རང་བཞིན་གནས་རིགས་མ་ཡིན་པར་ཐལ། འདུས་བྱས་
ཡིན་པའི་ཕྱིར། ཁྱབ་པ་ཡོད་དེ། རང་བཞིན་གནས་རིགས་ཡིན་ན། འདུས་མ་བྱས་ཡིན་དགོས་
པའི་ཕྱིར། ཞེས་སེམས་ཙམ་པ་ལ་འཕེན་ཅིང་། དབུ་མ་པ་ལ་དེ་ལྟ་བུའི་ཉེས་པ་མེད་དེ། དབུ་
མ་པའི་ལུགས་ལ་རང་བཞིན་གནས་རིགས་ཡིན་ན། །ཆོས་ཉིད་ཡིན་དགོས་པའི་ཕྱིར། དེ་ལ་
སེམས་ཙམ་པ་ན་རེ། དེ་རང་བཞིན་གནས་རིགས་ཡིན་པར་ཐལ། དེ་ཆོས་སྐུར་འགྱུར་རུང་
ཡིན་པའི་ཕྱིར། ཟེར་ན། རྒྱས་འགྱུར་གྱི་རིགས་ལ་ཡང་དེར་ཐལ། དེའི་ཕྱིར། དེས་ན་སེམས་
ཅན་གྱི་རྒྱུད་ཀྱི་ཟག་པ་མེད་པའི་སེམས་ཀྱི་ས་བོན་རྒྱས་འགྱུར་གྱི་རིགས་སུ་ཁས་བླངས་པ་
ལ༑ སེམས་ཙམ་པ་ལ་འཕངས་པའི་ཉེས་པ་དེ་རྣམས་མི་འཇུག་གོ །ཞེས་པ་ནི། འགྲེལ་བ་
ལྷག་མ་རྣམས་ཀྱི་དོན་ནོ། །ཁ་ཅིག བདེ་བར་གཤེགས་པའི་སྙིང་པོ་དེ་ལ། དེ་བཞིན་ཉིད་བདེ་
བར་གཤེགས་པའི་སྙིང་པོ། །རིགས་བདེ་བར་གཤེགས་པའི་སྙིང་པོ། ཆོས་སྐུ་བདེ་བར་
གཤེགས་པའི་སྙིང་པོ་དང་གསུམ་དུ་ཕྱེ་ནས་དང་པོ་གཉིས་རང་བཞིན་གནས་རིགས་དང་རྒྱས་
གྱུར་གྱི་རིགས་ལ་འདོད་ཅིང་། ཕྱི་མ་སངས་རྒྱས་ཀྱི་ས་ཁོ་ན་ལ་ཡོད་པར་འདོད་དེ། རྒྱུད་བླ་མ་
ལས༑ རྫོགས་སངས་སྐུ་ནི་འཕྲོ་ཕྱིར་དང་། །དེ་བཞིན་ཉིད་དབྱེར་མེད་ཕྱིར་དང་། །རིགས་ཡོད་
ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པའི་ཕྱིར། ཞེས་
འདོད༑ ཁ་ཅིག བདེ་བར་གཤེགས་པའི་སྙིང་པོ་དང་། རང་བཞིན་གནས་རིགས་དང་ངོ་བོ་ཉིད་
སྐུ་གསུམ་དོན་གཅིག་ཅིང༌། དེ་སེམས་ཅན་ཐམས་ཅད་ཀྱི་རྒྱུད་ལ་གདོད་མ་ནས་ཡོད་པ་

དང་༑ བློ་བུར་གྱི་དྲི་མས་བསྒྲིབས་པ་དང་། སྟོབས་སོགས་ཡོན་ཏན་ཐམས་ཅད་རང་བཅས་སུ་
ལྡན་པ་དང་། རྟག་པ། བརྟན་པ། ཐེར་ཟུག་པ། དོན་དམ་པར་ཡོད་པ་ཡིན་ཅིང་དེ་ཉིད་དེ་བཞིན་
གཤེས་པའི་སྙིང་པོའི་མདོ་དང་། དགོངས་འགྲེལ་གྱི་མདོ། རྒྱུད་བླམ། །ཆོས་དབྱིངས་བསྟོད་
པ་སོགས་ཀྱི་དགོངས་པ་མཐར་ཐུག་པ་ཡིན་ནོ། །ཞེས་སྨྲ། ཁ་ཅིག བདེ་བར་གཤེགས་པའི་
སྙིང་པོ་དང༌། རང་བཞིན་གནས་རིགས་འགལ་ཞིང་། བདེ་བར་གཤེགས་པའི་སྙིང་པོ་སངས་
རྒྱས་ཀྱི་ས་ཁོ་ན་ན་ཡོད་ཅིང་། རང་བཞིན་གནས་རིགས་སེམས་ཅན་གྱི་རྒྱད་ཁོ་ན་ལ་ཡོད་པ་ཡིན་
ནོ༑ ༑ཞེས་འདོད། ཁ་ཅིག སེམས་ཅན་གྱི་རྒྱུད་ཀྱི་སེམས་རིགས་ཙམ་གསལ་ཙམ་ཁོ་ན་རང་
བཞིན་གནས་རིགས་ཡིན་ཏེ། བསྟོད་ཚོགས་ལས། བདེ་ལེགས་སེམས་ལ་སངས་རྒྱས་
འབྱུང་༑ ༑རང་སེམས་དེ་ལ་ཕྱག་ཚལ་ལོ། །ཞེས་གསུངས་ཤིང་། ཉོན་མོངས་རྣམས་ལ་ཡེ་
ཤེས་ཀྱང༌། །དེ་བཞིན་དྲི་མ་མེད་པར་གནས། །ཞེས་གསུངས་པའི་ཕྱིར། །ཞེས་འདོད་པ
སོགས་མང་དུ་སྣང་ཡང་། རྗེ་ཡབ་སྲས་ཀྱི་དགོངས་པ་མཐར་ཐུག་པ་ནི། བདེ་གཤེགས་སྙིང་པོ་
དང་༑ རང་བཞིན་གནས་རིགས་དོན་གཅིག་ཏུ་མདོ་བསྟན་བཅོས་ཀྱི་ཁུངས་དུ་མ་དང་བཅས་ཏེ་
བསྒྲུབས་པར་མཛད་པ་ཡིན་པས་རང་ལུགས་ཀྱང་དེ་ཁོ་ན་ལྟར་འཐད་པ་ཡིན་ནོ།།
གཉིས་པ་ནི། རིགས་ཀྱི་དབྱེ་བ་ནི། རིགས་དེ་ལ་ཐེག་པ་གསུམ་གྱི་རིགས་
གསུམ༑ མ་ངེས་པའི་རིགས་གཅིག་དང་བཞིར་ཡོད་ཀྱང་། རིགས་ཆད་ཀྱི་སེམས་ཅན་ནི་མེད་
དེ༑ གཏན་ཡོངས་སུ་མྱ་ངན་ལས་མི་འདའ་བའི་སེམས་ཅན་མེད་པའི་ཕྱིར་ཏེ། །དེ་ཡོད་པར་
གསུངས་པའི་མདོ་དེ་སྒྲ་ཇི་བཞིན་པ་མ་ཡིན་པའི་དྲང་དོན་དགོངས་པ་ཅན་གྱི་མདོ་ཡིན་པའི་
ཕྱིར༑ འོ་ན། དེའི་དགོངས་གཞི། དགོས་པ། དངོས་བསྟན་ལ་གནོད་བྱེད་ཇི་ལྟ་བུ་སྙམ་
ན༑ དགོངས་གཞི་ནི། ཐེག་པ་ཆེན་པོའི་ཆོས་ལ་སྔང་བའི་གང་ཟག་དེ་ཡུན་རིང་པོར་མྱང་ངན་
ལས་མི་འདའ་པ་ལ་དགོངས། དགོས་པ་ནི། ཐེག་པ་ཆེན་པོའི་ཆོས་ལ་སྔང་བ་ལྡོག་པའི་ཆེད་

དང་༑ དངོས་བསྟན་ལ་གནོད་བྱེད་ནི། གཏན་ཡོངས་སུ་མྱ་ངན་ལས་མི་འདའ་བའི་སེམས་ཅན་
མེད་དེ། སེམས་ཅན་ཐམས་ཅད་ལ་སངས་རྒྱས་ཀྱི་རིགས་ཀྱིས་ཁྱབ་པའི་ཕྱིར། འཕགས་པ་
ཐོགས་མེད་ཀྱིས་རྒྱུད་བླ་མའི་འགྲེལ་པར། འདི་སྐད་དུ་ལོགས་སྲེད་ཅན་གཏན་ཡོངས་སུ་མྱ་
ངན་ལས་མི་འདའ་བའི་ཆོས་ཅན་ནོ། །ཞེས་གསུངས་པ་གང་ཡིན་པ་དེ་ནི་ཐེག་པ་ཆེན་པོའི་ཆོས་
ལ་སྔང་བ་ལོག་སྲེད་ཅན་ཉིད་ཀྱི་རྒྱུ་ཡིན་པའི་ཕྱིར། ཐེག་པ་ཆེན་པོའི་ཆོས་ལ་སྡང་བ་ལྡོག་པའི་
དོན་དུ་དུས་གཞན་ལ་དགོངས་ནས་གསུངས་པ་ཡིན་ནོ། །རང་བཞིན་གྱིས་རྣམ་པར་དག་པའི་
རིགས་ཡོད་པའི་ཕྱིར་ཏེ། འགའ་ཡང་གཏན་རྣམ་པར་དག་པར་མི་འགྱུར་པར་ནི་འོས་པ་མ་ཡིན་
ཏེ་གང་གི་ཕྱིར་བཅོམ་ལྡན་འདས་ཀྱིས་ཁྱད་པར་མེད་པར་སེམས་ཅན་ཐམས་ཅད་ལ་རྣམ་པར་
དག་པར་རུང་བ་ཉིད་ཡོད་པ་ལ་དགོངས་ནས། ཞེས་གསུངས་པའི་ཕྱིར། འོ་ན་རིགས་ལྡན་གྱི་
གང་ཟག་དུ་མ་ཞིག་སངས་མ་རྒྱས་པར་གནས་པ་ཅི་ཡིན་ཞེ་ན། དེ་ནི་རིགས་ཀྱི་ཉེས་དམིགས་
དང་ལྡན་ཅིང་། རིགས་སད་པའི་རྐྱེན་མ་ཚང་པའི་དབང་གིས་ཡིན་ཏེ། ཉི་སྣང་ལས། གལ་ཏེ་
རང་བཞིན་དུ་གནས་པའི་རིགས་འགའ་ཞིག་ཡོད་ན། ཅིའི་ཕྱིར་ཐོག་མ་དང་བྲལ་བའི་འཁོར་
བར་གངྒའི་ཀླུང་གི་བྱེ་མ་དང་མཉམ་པའི་སངས་རྒྱས་རྣམས་མྱ་ངན་ལས་འདས་ཀྱང་ད་དུང་སུ་
ཡང་རང་བཞིན་དུ་གནས་པའི་རིགས་དང་ལྡན་པའི་སྲོག་ཆགས་རྣམས་མྱ་ངན་ལས་མ་འདས་ཤེ་
ན༑ དེ་ནི་ཉེས་དམིགས་རྣམ་པ་བཞི་དང་ལྡན་པའི་ཕྱིར་ཏེ། ཉོན་མོངས་པ་དང་། གྲོགས་ངན་པ་
དང་༑ ཕོངས་པ་དང་། གཞན་གྱི་དབང་རྣམས་ནི་དེའི་ཉེས་པ་ཡིན་ནོ། །ཞེས་གསུངས་པའི་
ཕྱིར༑
གསུམ་པ་རིགས་ནས་འཁྲིད་པའི་ཚུལ་ནི། རིགས་དང་ལྡན་པའི་གང་ཟག་
རྣམས་ལམ་ཏུ་བཀྲི་བའི་ཚུལ་ལ། ཐོག་མར་ཐེག་པ་གསུམ་གྱི་སྡེ་སྣོད་ལ་ཐོས་བསམ་བྱེད་དུ་
བཅུག་པའི་སྒོ་ནས་དབང་པོའི་རིམ་པ་རྣམས་རྟོགས་པར་བྱས་ནས་སྐྱེས་བུ་གསུམ་གྱི་ལམ་

ཉམས་སུ་ལེན་པ་ལ་སྦྱར་ཞིང་། རིམ་གྱིས་ལམ་ལ་སློབ་ཏུ་འཇུག་པ་ཡིན་ལ། དེའི་ཚུལ་ནི་
རྒྱས་པར་བྱང་ཆུབ་ལམ་གྱི་རིམ་པ་ལ་བརྟེན་ནས་ཤེས་པར་བྱའོ། །རྟོགས་པ་ཡི་ནི་ཆོས་དྲག་
དང་། །ཞེས་པའི་ངག་དོན་ནི་སྒྲུབ་རྟེན་རང་བཞིན་གནས་རིགས་དེ་ལ་དུ་མར་ཡོད་དེ། རྟོགས་
པའི་ཆོས་དྲུག་གི་སྒྲུབ་རྟེན་རང་བཞིན་གནས་རིགས་སོགས་བཅུ་གསུམ་དུ་ཡོད་པའི་
ཕྱིར༑ རིགས་ཀྱི་གཞུང་འདི་རྣམས་ཀྱི་བསྟན་ཚུལ་ནི། བྱང་སེམས་བཅུ་གསུམ་པོ་དེའི་རྒྱུད་ཀྱི་
སེམས་ཀྱི་ཆོས་ཉིད་བཅུ་གསུམ་པོ་དེ་བྱང་སེམས་བཅུ་གསུམ་པོ་དེའི་རྒྱུད་ཀྱི་སེམས་ཀྱི་ཆོས་ཉིད་
རྟོགས་པའི་སྒྲུབ་པ་བཅུ་གསུམ་པོ་དེ་གོང་དུ་འཕེལ་བའི་རྟེན་གཞི་བྱེད་པས་དེ་དག་ལ་སྒྲུབ་རྟེན་
རང་བཞིན་གནས་རིགས་ཞེས་བརྗོད་པ་ཡིན་ནོ། །ཞེས་སྟོན་པ་ནི། རྟོགས་པ་ཡིན་ནི་ཆོས་དྲུག་
དང་། །ཞེས་སོགས་ཀྱིས་བསྟན། སྒྲུབ་པ་བཅུ་གསུམ་ནི། སྦྱོར་ལམ་བཞི། མཐོང་སྒོམ་གྱི་
བར་ཆད་མེད་ལམ་གཉིས། རྣམ་གྲོལ་ལམ་གཉིས། ས་བརྒྱད་པ། དགུ་པ། ས་བཅུ་པ་ཐོབ་
མ་ཐག་པ། ས་བཅུ་པའི་དཀྱིལ་སྨད། ས་བཅུ་པའི་ཁྱད་པར་གྱི་ལམ་རྣམས་སོ། །གཉེན་པོ་དང་
སྤོང་པའི་སྒྲུབ་པ་དེ་གང་ཞེ་ན། དེ་སྟོན་པ་ལ། དེའི་འོག་ཏུ་དེ་དག་སྐྱེས་པའི་སྟོབས་ཀྱིས་རྐུན་པོ་
ཕྱུང་བ་དང་སྒོ་འཕར་བཅད་པ་ལྟར་ཞེས་སོགས་གསུངས།
༈ འདི་དག་གི་སྐབས་སུ་མཐའ་དཔྱད་པ་ལ། སྤང་བྱ་བཤད་པ། གཉེན་པོ་
བཤད་པ། གཉེན་པོས་སྤང་བྱ་སྤོང་བའི་ཚུལ་བཤད་པ་དང་གསུམ། དང་པོ་ལ། སྤྱིར་སྒྲིབ་
པའི་སྒྲས་བསྟན་པ་དེ་ལ་ཞི་གནས་ཁྱད་པར་ཅན་ལ་སྒྲིབ་པའི་སྒྲིབ་པ་དང་། ལྷག་མཐོང་ཁྱད་
པར་ཅན་ལ་སྒྲིབ་པའི་སྒྲིབ་པ་གཉིས་ལས། དང་པོ་ནི། སྙོམས་འཇུག་གི་སྒྲིབ་པ་ལྟ་བུ་ལ་བྱེད་
ཅིང་། སྙོམས་འཇུག་གི་སྒྲིབ་པ་དེ་ཡང་ཉོན་སྒྲིབ་མ་ཡིན་ཏེ། ཤེས་རབ་རྐྱང་པའི་ཆ་ལས་རྣམ་
པར་གྲོལ་བའི་ཉན་ཐོས་དགྲ་བཅོམ་པས་དེ་མ་སྤངས་པའི་ཕྱིར། ཤེས་སྒྲིབ་མ་ཡིན་ཏེ། ཤེས་
སྒྲིབ་ཅུང་ཟད་ཀྱང་མ་སྤངས་པའི་གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་

པས་དེ་སྤངས་པའི་ཕྱིར། དེས་ན་དེ་འདྲ་བ་དེ་ཞི་གནས་ཁྱད་པར་ཅན་དང་རྣམ་ཐར་བརྒྱད་ཐོབ་པ་
ལ་གེགས་བྱེད་པའི་ལུས་སེམས་ལས་སུ་མི་རུང་བའི་ཆ་གཅིག་ལ་གསུངས་པས་དེ་འདྲ་བ་དེ་
སྒྲིབ་པ་མཚན་ཉིད་པ་ཡིན་མིན་དཔྱད་དོ།།
གཉིས་པ་ལ། ཉོན་སྒྲིབ་དང་། ཤེས་སྒྲིབ་༥།ཉིས་ལས། འདི་གཉིས་ཀྱི་ཁྱད་
པར་ནི། དེ་གང་རུང་ཡང་ཡིན། ཐར་པ་དང་ཐམས་ཅད་མཁྱེན་པ་གཉིས་ཀྱི་ནང་ནས་གཙོ་བོར་
ཐར་པ་ཙམ་ཐོབ་པ་ལ་གེགས་བྱེད་པའི་རབ་ཏུ་ཕྱེ་བའི་རིགས་སུ་གནས་པ་ཡང་ཡིན་པའི་གཞི་
མཐུན་པར་གྱུར་པའི་སྤང་བྱར་དམིགས་པ། ཉོན་སྒྲིབ་ཀྱི་མཚན་ཉིད། དེ་ལ་དབྱེ་ན། ཉོན་སྒྲིབ་
མངོན་གྱུར་བ་དང་། དེའི་ས་བོན་གཉིས། དང་པོ་ནི། དམིགས་རྣམ་ཅན་གྱི་ཉོན་སྒྲིབ་རྣམས་ལ་
འཇོག་ཅིང་། དེ་ལ་ཡང་མཐོང་སྤང་དང་སྒོམ་སྤང་དུ་གྱུར་པའི་དེ་གཉིས། དང་པོའི་མཚན་ཉིད་
ནི༑ ཉོན་སྒྲིབ་མངོན་གྱུར་བ་ཡང་ཡིན། །སྤང་བྱ་ཀུན་བརྟགས་ཀྱིས་བསྡུས་པ་ཡང་ཡིན་པའི་
གཞི་མཐུན་པར་དམིགས་པ། དེའི་དབྱེ་བ་ནི། མངོན་པ་ཀུན་ལས་བཏུས་པ་ལྟར་ན་འདོད་
ཆགས༑ ཁོང་ཁྲོ། ང་རྒྱལ། མ་རིག་པ། ཐེ་ཚོམ་སྟེ་ལྟ་མིན་ལྔ་། འཇིག་ཚོགས་ལ་ལྟ་
བ༑ མཐར་འཛིན་གྱི་ལྟ་བ། ལྟ་བ་མཆོག་འཛིན་གྱི་ལྟ་བ། ཚུལ་ཁྲིམས་དང་བརྟུལ་ཞུགས་
མཆོག་འཛིན་གྱི་ལྟ་བ། ལོག་ལྟ་སྟེ་ལྟ་བ་ལྔ་དང་། རྩ་ཉོན་བཅུའི་ཀུན་བརྟགས་ཀྱི་ཆ་རྣམ་པ་
བཅུར་ཡོད། བཅུ་པོ་དེ་གཞིར་བཞག་པ་ལ་འདོད་པ་ན་སྡུག་བསྔལ་མཐོང་བས་སྤང་བར་བྱ་བ་
བཅུ༑ ཀུན་འབྱུང་ལ་དེ་ལྟར་བཅུ། འགོག་པ་ལ་བཅུ། ལམ་ལ་བཅུ་སྟེ་འདོད་པའི་སས་བསྡུས་
པ་བཞི་བཅུ། གཟུགས་ཁམས་ན་ཁོང་ཁྲོ་མ་གཏོགས་བདེན་པ་བཞི་ལ་ལོག་པར་ཞུགས་པ་དགུ་
དགུ་སྟེ་སུམ་ཅུ་རྩ་དྲུག དེ་བཞིན་དུ་གཟུགས་མེད་ཀྱིས་སས་བསྡུས་པ་སུམ་ཅུ་རྩ་དྲུག་སྟེ་ཁམས་
གོང་མའི་སས་བསྡུས་པ་བདུན་ཅུ་རྩ་གཉིས་ཏེ་ཀུན་དྲིལ་བས་མཐོང་སྤང་ཉོན་མོངས་བརྒྱ་དང་
བཅུ་གཉིས་ཡོད། གཏན་ལ་དབབ་པར་བསྡུས་པ་ལས་འདོད་པ་ན་སྡུག་བསྔལ་མཐོང་བས་སྤང་

བར་བྱ་བ་བཅུ། ལྟ་བ་དང་པོ་གཉིས་མ་གཏོགས་པའི་བདེན་པ་གཞན་གསུམ་ལ་དམིགས་པ་
བརྒྱད་བརྒྱད་དེ་འདོད་པའི་སས་བསྡུས་པ་སུམ་ཅུ་རྩ་བཞི། གཟུགས་ཁམས་ན་ཁོང་ཁྲོ་མ་
གཏོགས་སྡུག་བསྔལ་ལ་དམིགས་པ་དགུ །བདེན་པ་གཞན་གསུམ་ལ་དམིགས་པ་བདུན་བདུན་
ཏེ་སུམ་ཅུ། དེ་བཞིན་དུ་གཟུགས་མེད་ཁམས་ན་ཡང་སུམ་ཅུ་སྟེ་ཀུན་དྲིལ་བས་མཐོང་སྤང་ཉོན་
མོངས་དགུ་བཅུ་རྩ་བཞིར་ཡོད་པར་བཤད་དོ། །མཛོད་ལས། འདོད་པ་ན་སྡུག་བསྔལ་མཐོང་
སྤང་ཉོན་མོངས་བཅུ། འཇིག་མཐར་གཉིས། ལྟ་བ་མཆོག་འཛིན་གྱི་ལྟ་བ་སྟེ་གསུམ་མ
གཏོགས་པའི་བདེན་པ་བར་པ་གཉིས་ལ་དམིགས་པ་བདུན་བདུན། འཇིག་མཐར་གཉིས་མ་
གཏོགས་པ་ལམ་མཐོང་སྤང་ཉོན་མོངས་བརྒྱད་དེ་འདོད་པའི་སས་བསྡུས་པ་སུམ་ཅུ་རྩ་
གཉིས༑ གཟུགས་ཁམས་ན་ཁོང་ཁྲོ་མ་གཏོགས་པ་སྡུག་བསྔལ་མཐོང་བས་སྤང་བར་བྱ་བ་
དགུ །བདེན་པ་བར་བ་གཉིས་ལ་དམིགས་པ་དྲུག་དྲུག ལམ་མཐོང་བས་སྤང་བར་བྱ་བ་བདུན་
ཏེ༑ གཟུགས་ཀྱི་སས་བསྡུས་པ་ཉི་ཤུ་རྩ་བརྒྱད། དེ་བཞིན་དུ་གཟུགས་མེད་ཀྱི་སས་བསྡུས་པ་ཉི་
ཤུ་རྩ་བརྒྱད་དེ། ཀུན་དྲིལ་བས་བརྒྱད་ཅུ་རྩ་བརྒྱད་དུ་ཡོད་པར་བཤད་དེ། མཛོད་ལས། དེ་དག་
བཅུ་དང་བདུན་བདུན་བརྒྱད། །ལྟ་བ་གསུམ་གཉིས་མ་རྟོགས་པ། །འདོད་ན་སྡུག་བསྔལ་ལ་
སོགས་པ། །མཐོང་བས་རིམས་བཞིན་སྤོང་བར་བྱེད། བཞི་ནི་སྒོམ་པས་སྤང་བྱ་ཡིན། །ཁོང་
ཁྲོ་མ་གཏོགས་དེ་དག་ཉིད། །གཟུགས་ཁམས་གཟུགས་མེད་དེ་དང་འདྲ། །ཞེས་གསུངས་པའི་
ཕྱིར༑ མཐོང་སྤང་ལོག་ཞུགས་ཀྱི་སྒོ་ནས་དེ་ལྟར་དབྱེ་ན།
ལོག་པར་ཞུགས་པའི་ཚུལ་དེ་ཇི་ལྟ་བུ་ཞེ་ན། དེ་ལ་སྡུག་ཀུན་ལ་ལོག་པར་
ཞུགས་པའི་ཚུལ་དང་། འགོག་ལམ་ལ་ལོག་པར་ཞུགས་པའི་ཚུལ་གཉིས། དང་པོ་ནི། སྡུག་
བསྔལ་མཐོང་སྤང་གི་ནང་ནས་འཇིག་མཐར་གཉིས་ལོག་པར་ལྟ་བ། མ་རིག་པ་ཐེ་ཚོམ་རྣམས་
དང་པོ་ལ་ལོག་པར་ཞུགས་པ་ཡིན་ཏེ། སྡུག་བསྔལ་གྱི་ཕུང་པོ་ལ་དམིགས་ནས་དང་པོས་བདག་

དང་བདག་གིར་འཛིན་པའི་རྣམ་པས་འཇུག གཉིས་པས་རྟག་པ་དང་ཆད་པའི་རྣམ་པས་
འཇུག གསུམ་པས་སྒྲོ་འདོགས་དང་སྐར་འདེབས་ཀྱི་རྣམ་པས་འཇུག བཞི་པས་རྨོངས་པའི་
རྣམ་པས་འཇུག ལྔ་པས་མཐའ་གཉིས་སུ་དོགས་པའི་རྣམ་པས་འཇུག་པའི་ཕྱིར། ལྟ་བ་མཆོག་
འཛིན༑ ཚུལ་ཁྲིམས་དང་བརྟུལ་ཞུགས་མཆོག་འཛིན། འདོད་ཆགས་དང་ང་རྒྱལ་རྣམས་སྡུག་
བསྔལ་བདེན་པ་ལ་ལོག་པར་ཞུགས་པ་ཡིན་ཏེ། སྡུག་བདེན་དངོས་ལ་ལོག་པར་ཞུགས་པའི་ལྟ་
བ་དེ་དག་ལ་དམིགས་ནས་དང་པོས་མཆོག་དང་གཙོ་བོ་ལ་སོགས་པར་འཛིན་པར་བྱེད། གཉིས་
པས་དེ་དག་གི་ཀུན་ནས་བསླངས་པའི་ལུས་ངག་གི་སྤྱོད་པ་ལ་དག་གྲོལ་གྱིས་རྒྱུར་ལྟ་བར་
བྱེད༑ གསུམ་པས་དེ་དག་ལ་སྲེད་པའི་རྣམ་པས་འཇུག་པར་བྱེད། བཞི་པས་དེ་དག་ལ་སེམས་
ཁེངས་པའི་རྣམ་པས་འཇུག་པའི་ཕྱིར། ཁོང་ཁྲོའི་དབང་གིས་ཀྱང་ལོག་པར་འཇུག་སྟེ། ལྟ་བ་
མཆོག་འཛིན་གྱི་ལྟ་བ་ངན་པ་དེ་དག་མཆོག་དང་གཙོ་བོ་ལ་སོགས་པར་གཟུང་བའི་དབང་གིས
ལྟ་བ་དེ་དག་དང་མི་མཐུན་པ་ལ་ཀུན་ནས་མནར་སེམས་པའི་ཁོང་ཁྲོ་སྐྱེ་བའི་ཕྱིར། དེས་ཀུན་
འབྱུང་ལ་ལོག་པར་འཇུག་ཚུལ་ཡང་ཤེས་པར་བྱའོ། །གཉིས་པ་འགོག་ལམ་ལ་ལོག་པར
འཇུག་ཚུལ་ནི། འགོག་པ་མཐོང་སྤང་དུ་གྱུར་པའི་འཇིག་ཚོགས་ལ་ལྟ་བ། མཐར་འཛིན་གྱི་ལྟ་
བ༑ ལོག་ལྟ། མ་རིག་པ། ཐེག་ཚོམ་རྣམས་འགོག་བདེན་དངོས་ལ་ལོག་པར་ཞུགས་པ་ཡིན་
ཏེ༑ དང་པོས་བདག་ཆད་ཀྱི་འདོགས་པའི་འཇིགས་པ་དྲངས་པའི་སྒོ་ནས་འགོག་པ་མངོན་དུ་
བྱེད་པ་ལ་མི་འཇུག་པར་བྱེད། གཉིས་པས་འགོག་བདེན་ལ་དམིགས་ནས་རྟག་པ་དང་ཆད་པའི་
རྣམ་པས་འཇུག གསུམ་པས་སྒྲོ་འདོགས་དང་སྐུར་འདེབས་ཀྱིས་རྣམ་པས་འཇུག ཞེས་
སོགས་སྔར་བཞིན། དེས་ལམ་བདེན་ལ་ལོག་པར་འཇུག་ཚུལ་ཡང་ཤེས་ནུས་སོ། །གཉིས་པ་
སྒོམ་སྤང་ཉོན་སྒྲིབ་མངོན་གྱུར་པའི་མཚན་ཉིད། ཉོན་སྒྲིབ་མངོན་གྱུར་བ་ཡང་ཡིན། སྤང་བྱ་
ལྷན་སྐྱེས་ཀྱིས་བསྡུས་པ་ཡང་ཡིན་པའི་གཞི་མཐུན་པར་དམིགས་པ། དེའི་དབྱེ་བ་ལ། ཀུན་

བཏུས་པ་ལྟར་ན། འཇིག་ཚོགས་ལ་ལྟ་བ། མཐར་འཛིན་གྱི་ལྟ་བ། འདོད་ཆགས། ཁོང་
ཁྲོ༑ ང་རྒྱལ། མ་རིག་པ་རྣམས་ཀྱི་ཆ་དྲུག་ཏུ་ཡོད་ལ། འདོད་པའི་སས་བསྡུས་ཀྱི་ཉོན་མོངས་
དྲུག་པོ་དེ་ལ་ཡང་ཆུང་ངུ་འབྲིང་ཆེན་པོ་གསུམ་དུ་དབྱེ་བས་བཅོ་བརྒྱད། བཅོ་བརྒྱད་པོ་དེ་ལ་
ཡང་ཆུང་ངུའི་ཆུང་ངུ་སོགས་གསུམ་གསུམ་དུ་དབྱེ་བས་འདོད་པའི་སས་བསྡུས་པ་ལྔ་བཅུ་རྩ་
བཞི༑ ༑གཟུགས་ཁམས་ན་ཁོང་ཁྲོ་མ་གཏོགས་པ་ལྔ་ཡོད་ལ། ལྔ་པོ་དེ་གཞིར་བྱས་པ་ལ་བསམ་
གཏན་བཞི་ཀའི་སས་བསྡུས་པ་ལྔ་ལྔ་སྟེ་ཉི་ཤུ། ཉི་ཤུ་པོ་རེ་རེ་ལ་ཡང་ཆུང་ངུ་འབྲིང་ཆེན་པོ་
གསུམ་གསུམ་དུ་དབྱེ་བས་དྲུག་ཅུ། དྲུག་ཅུ་པོ་རེ་རེ་ལ་ཡང་ཆུང་ངུའི་ཅུང་ངུ་སོགས་གསུམ་
གསུམ་དུ་དབྱེ་བས་བརྒྱ་དང་བརྒྱད་ཅུ། གཟུགས་མེད་ཁམས་ན་ཡང་ཁོང་ཁྲོ་མ་གཏོགས་པ་
གཟུགས་མེད་བཞིའི་སས་བསྡུས་པའི་ལྔ་ལྔ་སྟེ་ཉི་ཤུ། དེ་རེ་རེ་ལ་ཡང་ཆུང་འབྲིང་ཆེན་པོ་
གསུམ་དུ་དབྱེ་བས་དྲུག་ཅུ། དེ་རེ་རེ་ལ་ཡང་ཆུང་ངུའི་ཆུང་ངུ་སོགས་གསུམ་གསུམ་དུ་དབྱེ་
བས་བརྒྱ་དང་བརྒྱད་ཅུ་སྟེ། ཀུན་དྲིལ་བས་བཞི་བརྒྱ་དང་བཅུ་བཞི་ཡོད་པར་མངོན་པ་ཀུན་
བཏུས་ལས་བཤད་པར་ལྟར་ཁས་ལེན་ནོ། །མཛོད་ལས། བཞི་ནི་སྒོམ་པའི་སྤང་བྱ་ཡིན། ཞེས་
བཤད་པ་ལྟར་དུ་འདོད་ཆགས། ཁོང་ཁྲོ། ང་རྒྱལ། མ་རིག་པ་རྣམས་ཀྱི་ལྷན་སྐྱེས་ཀྱི་ཆ་རྣམས་
སྒོམ་སྤང་ཡིན་ལ། འདོད་པའི་སས་བསྡུས་ཀྱི་དེ་བཞི་ཀ་ཡོད་ཅིང་། དེ་བཞི་པོ་རེ་རེ་ལ་ཡང
གསུམ་གསུམ་དུ་དབྱེ་བས་བཅུ་གཉིས། བཅུ་གཉིས་པོ་རེ་རེ་ལ་ཡང་གསུམ་གསུམ་དུ་དབྱེ་
བས་སུམ་ཅུ་རྩ་དྲུག གཟུགས་ཁམས་ན་ཁོང་ཁྲོ་མ་གཏོགས་པ་གསུམ་ཡོད་པ་ལས་གསུམ་པོ་
དེ་རེ་རེ་ལ་ཡང་བསམ་གཏན་བཞི་པོ་རེ་རེའི་སས་བསྡུས་པ་གསུམ་གསུམ་སྟེ་བཅུ་
གཉིས༑ བཅུ་གཉིས་པོ་དེ་རེ་རེ་ལ་ཡང་ཆུང་ངུ་འབྲིང་ཆེན་པོ་གསུམ་གསུམ་དུ་དབྱེ་བས་སུམ་ཅུ་
རྩ་དྲུག དེ་དག་ལ་ཡང་ཆུང་ངུའི་ཆུང་ངུ་སོགས་གསུམ་གསུམ་དུ་དབྱེ་བས་བརྒྱ་དང་
བརྒྱད༑ གཟུགས་མེད་ཀྱི་སས་བསྡུས་པ་ལ་ཁོང་ཁྲོ་མ་གཏོགས་གཟུགས་མེད་བཞིས་བསྡུས་པ་

བཅུ་གཉིས། དེ་རེ་རེ་ལ་ཡང་གསུམ་གསུམ་དུ་དབྱེ་བས་སུམ་ཅུ་རྩ་དྲུག དེ་རེ་རེ་ལ་ཡང་
གསུམ་གསུམ་དུ་དབྱེ་བས་བརྒྱ་དང་བརྒྱད་དེ་ཀུན་དྲིལ་བས་ཉིས་བརྒྱ་དང་ལྔ་བཅུ་རྩ་གཉིས་སུ་
ཡོད༑ གཉིས་པ་ས་བོན་ནི། དམིགས་རྣམ་མི་འཛིན་ཅིང་སྔར་གྱི་ཉོན་མོངས་དེ་དག་བསྐྱེད་པའི་
ནུས་པ་གཅིག་ལ་འཇོག་པ་ཡིན་ནོ། །ཤེས་སྒྲིབ་ལ་མཚན་ཉིད་དང་། དབྱེ་བ་གཉིས། དང་པོ་
ནི༑ སྒྲིབ་གཉིས་གང་རུང་ཡང་ཡིན། གཙོ་བོར་ཐམས་ཅད་མཁྱེན་པ་ཐོབ་པ་ལ་བར་དུ་གཅོད་
པར་བྱེད་པའི་རབ་ཏུ་ཕྱེ་བའི་རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་པའི་སྒྲིབ་
པར་དམིགས་པ། གཉིས་པ་ནི། དེ་ལ་ཤེས་སྒྲིབ་མངོན་གྱུར་བ་དང་། དེའི་ས་བོན་
གཉིས༑ དང་པོ་ནི། བདེན་འཛིན་ལྟ་བུ་དམིགས་རྣམ་ཅན་གྱི་ཤེས་སྒྲིབ་རྣམས་ལ་འཇོག་གོ །དེ་
ལ་ཡང་མཐོང་སྤང་གི་དེ་དང༌། སྒོམ་སྤང་དུ་གྱུར་པའི་དེ་གཉིས། དང་པོ་ལ། མཐོང་སྤང་
འཇུག་པ་གཟུང་རྟོག ལྡོག་པ་གཟུང་རྟོག རྫས་འཛིན་རྟོག་པ། རྟག་འཛིན་རྟོག་པ་སྟེ་བཞི་པོ་དེ་
རེ་རེ་ལ་གསུམ་གསུམ་དུ་དབྱེ་བས་བཅུ་གཉིས། བཅུ་གཉིས་པོ་དེ་རེ་རེ་ལ་ཡང་ཆུང་ངུའི་ཆུང་
ངུ་སོགས་གསུམ་གསུམ་དུ་དབྱེ་བས་སུམ་ཅུ་རྩ་དྲུག དེ་ལ་ཡང་ཁམས་གསུམ་གྱིས་བསྡུས་པ་
གསུམ་ཅུ་རྩ་དྲུག་སྟེ་བརྒྱ་དང་བརྒྱད་དུ་ཡོད་དོ། །སྒོམ་སྤང་ཤེས་སྒྲིབ་མངོན་གྱུར་བ་དེ་ལ་ཡང་
དེར་གྱུར་པའི་འཇུག་པ་གཟུང་རྟོག ལྡོག་པ་གཟུང་རྟོག རྫས་འཛིན་རྟོག་པ། རྟག་འཛིན་རྟོག་
པ་དེ་དག་ལ་སྔར་བཞིན་དུ་དབྱེ་བས་བརྒྱ་དང་བརྒྱད་དུ་ཡོད་དོ། །གཉིས་པ་ཤེས་སྒྲིབ་ཀྱི་ས་བོན་
ནི༑ དམིགས་རྣམ་མི་འཛིན་པར་བདེན་འཛིན་དེ་དག་སྐེད་པའི་ནུས་པ་ལ་འཇོག་པ་ཡིན་
ནོ༑ །གཉིས་པ་གཉེན་པོ་བཤད་པ་ནི། སྤོང་བའི་གཉེན་པོ། རྟེན་གྱི་གཉེན་པོ། །རྣམ་པར་སུན་
འབྱིན་པའི་གཉེན་པོ། ཐག་བསྲིངས་པའི་གཉེན་པོ་སྟེ་བཞི་ཡོད་པ་ལས། དང་པོ་ནི། བར་ཆད་
མེད་ལམ་ལྟ་བུ། གཉིས་པ་ནི། རྣམ་གྲོལ་ལམ་ལྟ་བུ། གསུམ་པ་ནི། འདོད་ཆགས་ཀྱི་གཉེན་
པོར་མི་སྡུག་པ་དང་། ཞེ་སྡང་གི་གཉེན་པོར་བྱམས་པ་སྒོམ་པ་ལྟ་བུ། འདིས་ཉོན་མོངས་དེ་དག་

མངོན་གྱུར་བ་རེ་ཞིག་མགོ་གནོན་པར་བྱེད་པ་ཙམ་ཡིན་གྱི །ཉོན་མོངས་དེ་རྣམས་ཀྱི་ས་བོན་སྤོང་
བར་བྱེད་པ་ནི་མ་ཡིན་ཏེ། འདི་དག་བདག་མེད་གསུམ་པོ་གང་གི་ཡང་རྣམ་པ་ཅན་མ་ཡིན་པས་
བདེན་འཛིན་ཕྲ་རགས་གང་དང་ཡང་འཛིན་སྟངས་འགལ་བ་མེད་པའི་ཕྱིར། ཚད་མ་རྣམ་འགྲེལ་
ལས༑ བྱམས་སོགས་རྨོངས་དང་འགལ་མེད་ཕྱིར། །ཤིན་ཏུ་ཉེས་པ་ཚར་གཅོད་མིན། །ཞེས་
གསུངས་པའི་ཕྱིར། བཞི་པ་ནི། ཁྱད་པར་གྱི་ལམ་ལྟ་བུ་ཡིན་ནོ། །གསུམ་པ་གཉེན་པོས་སྤང
བྱ་ཇི་ལྟར་སྤོང་བའི་ཚུལ་ལ། ཁ་ཅིག རྐུན་པོ་ཕྱིར་ཕྱུང་བ་དང་སྒོ་འཕར་བཅད་པའི་དཔེས་
བསྟན་པ་ལ་བསམ་ནས་གཉེན་པོའི་སྒྲུབ་པ་བར་ཆད་མེད་ལམ་དང་། སྤོང་བའི་སྒྲུབ་པ་རྣམ་
གྲོལ་ལམ་ལ་འཇོག་པས་དེ་གཉིས་ཀྱི་སྤང་བྱ་སྤོང་ཚུལ་སྟོན་པ་ཡིན་ནོ་ཟེར་པ་མི་འཐང་
དེ༑ འདིར་བར་ཆད་མེད་ལམ་ཁོ་ནའི་སྤང་བྱ་སྤོང་ཚུལ་སྟོན་པའི་ཕྱིར། དེ་སྟོན་པ་ལ་ཡང་
འདིར་བསྟན་གཉེན་པོའི་སྒྲུབ་པ་དང་སྤོང་པའི་སྒྲུབ་པ་དོན་གཅིག་ཏུ་ཤེས་པའི་ཆེད་ཡིན་པའི་
ཕྱིར༑ ཁ་ཅིག ཐེག་ཆེན་མཐོང་ལམ་བར་ཆད་མེད་ལམ་ཀྱི་སྐབས་སུ་མཐོང་སྤང་རྟོག་པ་མེད་
པས་དེས་མཐོང་སྤང་རྟོག་པའི་དངོས་གཉེན་མི་བྱེད་ལ། དེ་ལ་གནས་པའི་སེམས་དཔའི་རྒྱུད་
ལ་མཐོང་སྤང་རྟོག་པའི་ས་བོན་ཡོད་པས་དེའི་དངོས་གཉེན་བྱེད་དོ་ཟེར་བ་ནི་མི་འཐད་དེ། དེ་
ལྟར་ན་མཐོང་སྤང་རྟོག་པའི་དངོས་གཉེན་མེད་པར་འགྱུར་ལ། དེ་མེད་ན་རྩེ་སྦྱོར་གྱི་སྐབས་སུ་
མཐོང་སྤང་རྟོག་པ་དང་། སྒོམ་སྤང་རྟོག་པ་གཉིས་བཤད་པ་མི་འཐད་པར་འགྱུར་བའམ་ཐེག་
ཆེན་གྱི་སྦྱོར་ལམ་རྩེ་སྦྱོར་གྱི་སྐབས་སུ་ཤེས་སྒྲིབ་ཀུན་ནས་ཉོན་མོངས་གཟུང་རྟོག་མངོན་གྱུར་བ་
སྤངས་ཟིན་པ་གང་རུང་གི་སྐྱོན་དུ་འགྱུར་བའི་ཕྱིར། ཐེག་ཆེན་གྱི་མཐོང་ལམ་བར་ཆད་མེད་ལམ
པའི་རྒྱུད་ལ་མཐོང་སྤང་རྟོག་པའི་ས་བོན་ཡང་མེད་པ་ཡིན་ཏེ། དེ་དེ་དངོས་གཉེན་ལ་གནས་པའི་
ཕྱིར༑ རང་ལུགས་ནི། ཐེག་ཆེན་གྱི་སྦྱོར་ལམ་ཆོས་མཆོག་ཆེན་པོའི་རྒྱུད་ལ་མཐོང་སྤང་རྟོག་
པའི་ས་བོན་འགག་བཞིན་པ་དང་། ཐེག་ཆེན་གྱི་མཐོང་ལམ་བར་ཆད་མེད་ལམ་སྐྱེ་བཞིན་པ་ཡིན་

པས་དེའི་རྒྱུད་ལ་སྤང་བྱ་དེ་དག་འགག་པ་ལ་མངོན་དུ་ཕྱོགས་པ་དང་། གཉེན་པོ་དེ་དག་སྐྱེ་བ་ལ་
མངོན་དུ་ཕྱོགས་པ་གཉིས་དུས་མཉམ། དེའི་རྒྱུད་ལ་སྤང་བྱ་དེ་དག་འགག་པ་དང་གཉེན་པོ་དེ་
དག་སྐྱེས་པ་ཡང་དུས་མཉམ་མོ། །ཐེག་ཆེན་མཐོང་ལམ་བར་ཆད་མེད་ལམ་པའི་རྒྱུད་ལ་མཐོང་
སྤང་མེད་ཅིང་། དེ་ཡང་རྐྱེན་མ་ཚང་བའི་དབང་གིས་འགགས་པ་ཡིན་གྱི །གཉེན་པོའི་སྟོབས་
ཀྱིས་སླར་མི་སྐྱེ་བའི་ཆོས་ཅན་དུ་ནམ་བྱས་པ་ན་ཐེག་ཆེན་གྱི་མཐོང་ལམ་རྣམ་གྲོལ་ལམ་ཐོབ་པར་
འཇོག་པ་ཡིན་ནོ། །དེས་ན་རང་ལུགས་ཀྱི་གཉེན་པོས་སྤང་བྱ་སྤོང་ཚུལ་འཆད་པ་ནི། མངོན་པ་
ཀུན་བཏུས་ལས། གང་ཞིག གང་ལས་སྤོང་ཞེ་ན། འདས་པ་ནི་འགག་པའི་ཕྱིར་མ་ཡིན་
ནོ༑ ༑མ་འོངས་པ་ནི་མ་བྱུང་བའི་ཕྱིར་མ་ཡིན་ནོ། །ད་ལྟར་བ་ནི་ལམ་དང་མཉམ་དུ་མི་འཇུག
པའི་ཕྱིར་མ་ཡིན་ནོ། །འོན་ཀྱང་ཉོན་མོངས་པའི་གནས་ངན་ལེན་གང་ལ་ཡོད་པ་དེ་ལས་སྤོང་
ངོ་༑ ༑གནས་ངན་ལེན་གྱི་རྣམ་པ་གང་གི་གཉེན་པོའི་རྣམ་པ་གང་བྱུང་བ་གཉེན་པོའི་རྣམ་པ་དེ་བྱུང་
བ་དང་། གནས་ངན་ལེན་གྱི་རྣམ་པ་དེ་འགོག་པ་ནི་མཉམ་པས་མཉམ་པ་སྟེ་སྣང་བ་དང་མུན་པ་
འབྱུང་བ་དང་འགགས་པ་བཞིན་ནོ། །ཞེས་གསུངས་ལ། དེའི་དོན་ནི། བར་ཆད་མེད་ལམ་དེས་
རང་དུས་སུ་འདས་པའི་སྤང་བྱའི་ས་བོན་རང་དང་དུས་མཉམ་པའི་ཚུལ་གྱིས་སྤོང་བ་ནི་མ་ཡིན་
ཏེ༑ དེ་དུས་དེར་འགགས་པའི་ཕྱིར། དེས་རང་དུས་སུ་མ་འོངས་པའི་སྤང་བྱའི་ས་བོན་རང་དང་
དུས་མཉམ་དུ་སྤོང་བ་མ་ཡིན་ཏེ། དེ་དུས་དེར་མ་སྐྱེས་པའི་ཕྱིར། དེ་རང་དང་དུས་མཉམ་པའི་
སྤང་བྱའི་ས་བོན་རང་དང་ལྷན་ཅིག་ཏུ་སྤོང་བ་ནི་མ་ཡིན་ཏེ། དེ་དང་དེའི་ངོ་སྐལ་གྱི་སྤང་བྱའི་ས་
བོན་ལྷན་ཅིག་ཏུ་མི་གནས་པའི་ཕྱིར། དེས་གཉེན་པོ་བར་ཆད་མེད་ལམ་སྐྱེ་བ་ལ་མངོན་དུ་
ཕྱོགས་པ་དང༌། དེའི་ངོ་སྐལ་གྱིས་སྤང་བྱའི་ས་བོན་འགགས་པ་ལ་མངོན་དུ་ཕྱོགས་པ་དུས་
མཉམ་ཞིང༌། དེ་རྫོགས་པར་སྦེས་ཟིན་པ་དང་དེའི་ངོ་སྐལ་གྱི་སྤང་བྱའི་ས་བོན་རྫོགས་པར་
འགགས་ཟིན་པ་དུས་མཉམ་པའི་ཚུལ་གྱིས་སྤོང་བ་ཡིན་ཏེ། སྣང་བ་སྐྱེ་བ་ལ་མངོན་དུ་ཕྱོགས་པ་

དང་༑ དེའི་གནོད་བྱར་གྱུར་པའི་མུན་པ་འགག་པ་ལ་མངོན་དུ་ཕྱོགས་པ་དུས་མཉམ་
ཞིང་༑ སྣང་བ་སྐྱེས་ཟིན་པ་དང་། དེའི་གནོད་བྱར་གྱུར་པའི་མུན་པ་འགགས་ཟིན་པ་དུས་མཉམ་
པའི་ཚུལ་གྱིས་སྣང་བས་མུན་པ་སེལ་བ་ལྟར་ཡིན་པའི་ཕྱིར་རོ། །དེའི་འོག་ཏུ་ཞེས་སོགས་ཀྱི་
ངག་དོན་ནི། གཉེན་པོས་སྤང་བྱ་ཇི་ལྟར་སྤོང་བའི་ཚུལ་བཞག་ཏུ་ཡོད་དེ། རྐུན་པོ་ཕྱིར་ཕྱུང་བ་
དང་༑ སྒོ་འཕར་བཅད་པ་ལྟར་གཉེན་པོ་བར་ཆད་མེད་ལམ་སྐྱེ་བ་ལ་མངོན་དུ་ཕྱོགས་པ་
དང་༑ ཁོའི་ངོ་སྐལ་གྱི་སྤང་བྱའི་ས་བོན་འགགས་པ་ལ་མངོན་དུ་ཕྱོགས་པ་དུས་མཉམ། དེ་
རྫོགས་པར་སྐྱེ་ཟིན་པ་དང་ཁོ་རང་གི་ངོ་སྐལ་གྱི་སྤང་བྱའི་ས་བོན་རྫོགས་པར་འགགས་ཟིན་པ་
དང་དུས་མཉམ་པའི་ཚུལ་གྱིས་སྤོང་བའི་ཕྱིར། འོ་ན་གཞན་དོན་གོ་རིམས་སུ་བྱེད་པའི་སྒྲུབ་པ་
དེ་ཇི་ལྟ་བུ་ཞེ་ན། བྱང་སེམས་ས་བཅུ་པ་དེས་གདུལ་བྱ་ལ་དགོངས་ལྡེམ་དགོངས་སོགས་ཀྱི་དྲང་
ངེས་ཀྱི་སྒོ་ནས་ཆོས་སྟོན་པས་དེའི་རྒྱུད་ཀྱི་སྒྲུབ་པ་དེ་གཞན་དོན་གོ་རིམ་དུ་བྱེད་པའི་སྒྲུབ་པ་ཡིན་
ནོ༑ ༑ཞེས་སྟོན་པ་ནི། དེའི་འོག་ཏུ་བསམ་པ་ཇི་ལྟ་བ་བཞིན་དུ་ཞུགས་པ་ལ་སོགས་པ་ཞེས་
སོགས་སོ།།
༈ འདིར་མཐའ་དཔྱད་པ་ལ། དྲང་དོན་གྱི་མདོ་དང་ངེས་དོན་གྱི་མདོའི་ཁྱད་
པར་བཤད་པ་དང༌། དྲང་དོན་གྱི་མདོའི་དབྱེ་བ་བཤད་པའོ། །དང་པོ་ནི། དེ་གང་རུང་ཡང་
ཡིན༑ དོན་དམ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་རབ་ཏུ་ཕྱེ་བ་ཡང་
ཡིན་པའི་གཞི་མཐུན་པར་གྱུར་པའི་མདོར་དམིགས་པ། ངེས་དོན་གྱི་མདོའི་མཚན་ཉིད། དེ་
གང་རུང་ཡང་ཡིན། ཀུན་རྫོབ་བདེན་པ་དངོས་ཀྱི་བསྟན་བྱའི་གཙོ་བོར་བྱས་ནས་སྟོན་པའི་རབ་ཏུ་
ཕྱེ་བའི་རིགས་སུ་གནས་པ་ཡང་ཡིན་པའི་གཞི་མཐུནཔར་གྱུར་པའི་མདོར་དམིགས་པ། དྲང་
དོན་གྱི་མདོའི་མཚན་ཉིད། ངེས་དོན་གྱི་མདོ་ཡིན་ན། སྒྲ་ཇི་བཞིན་དུ་ཁས་བླང་དུ་རུང་བའི་མདོ་
ཡིནཔས་ཁྱབ་སྟེ། དབུ་མ་སྣང་བ་ལས། ཚད་མ་དང་བཅས་པ་དང་། དོན་དམ་པའི་དབང་དུ་

མཛད་ནས་བཤད་པ་གང་ཡིན་པ་སྟེ། ཞེས་དང༌། རྣམ་བཤད་སྙིང་པོའི་རྒྱན་ལས། གནས་
ལུགས་ཀྱི་དོན་ལས་གཞན་དུ་དྲང་མི་དགོས་པར་སྟོང་ཉིད་དངོས་སུ་སྟོན་པར་བྱེད་པའི་མདོ་
དང་༑ ཞེས་སོགས་གསུངས་པའི་ཕྱིར།
གཉིས་པ་ནི། དྲང་དོན་གྱི་མདོ་ལ་དབྱེ་ན། སྒྲ་ཇི་བཞིན་དུ་ཁས་བླང་དུ་རུང་བ་
དང་༑ དེ་མི་རུང་བའི་མདོ་གཉིས་ལས། དང་པོ་ནི། འདུས་བྱས་མི་རྟག་པར་སྟོན་པའི་མདོ་ལྟ་
བུ་ལ་བྱེད་དེ། དེའི་དངོས་ཟིན་ལ་གནོད་བྱེད་མེད་ཀྱང་གཟུགས་མི་རྟག་པ་ལྟ་བུ་གཟུགས་ཀྱི་
གནས་ལུགས་མ་ཡིན་པར་དེ་ལས་གཞན་དུ་གཟུགས་བདེན་སྟོང་ལྟ་བུའི་གཟུགས་ཀྱི་གནས་
ལུགས་གཞན་དུ་དྲང་དགོས་པའི་ཕྱིར། གཉིས་པ་ལ་དབྱེ་ན། དེ་ལ་དགོངས་པ་ཅན་གྱི་མདོ་
དང་༑ ལྡེམ་པོར་དགོངས་པའི་མདོ་གཉིས། དགོངས་གཞི་གཞན་ལ་དགོངས་ནས་སྒྲ་ཇི་བཞིན་
པ་མ་ཡིན་པར་གསུངས་པའི་དྲང་དོན་གྱི་མདོར་དམིགས་པ། དང་པོའི་མཚན་ཉིད། དེ་ལ་དབྱེ་
ན༑ མདོ་སྡེ་རྒྱན་ལས། མཉམ་པ་ཉིད་དང་དོན་གཞན་དང་། །དེ་བཞིན་དུ་ནི་དུས་གཞན་
དང་༑ ༑གང་ཟག་གི་ནི་བསམ་པ་ལ། །དགོངས་པ་རྣམ་པ་བཞིར་ཤེས་བྱ། །ཞེས་གསུངས་པ་
ལྟར༑ མཉམ་པ་ཉིད་ལ་དགོངས་པའི་མདོ། །དོན་གཞན་ལ་དགོངས་པའི་མདོ། །དུས་གཞན་
ལ་དགོངས་པའི་མདོ། །གང་ཟག་གི་བསམ་པ་དགོངས་པའི་མདོ་དང་བཞི་ཡོད། དང་པོ་
ནི༑ བདག་ཅག་གི་སྟོན་པས་སངས་རྒྱས་རྣམ་གཟིགས་ཀྱི་བསྔགས་པ་བརྗོད་པ་ན་འཁོར་འགའ་
ཞིག་གི་བསམ་པ་ལ་བདག་ཅག་གི་སྟོན་པ་ནི་དེ་ལས་དམན་པའོ་སྐམ་དུ་སངས་རྒྱས་ལ་བརྙས་
པའི་གཉེན་པོར་མཉམ་པ་ཉིད་གསུམ་གྱི་མཉམ་པ་ལ་དགོངས་ནས། ། ང་དེའི་ཚེ་དེའི་དུས་ན་
སངས་རྒྱས་རྣམས་གཟིགས་སུ་གྱུར་ཏོ། །ཞེས་གསུངས་པ་ལྟ་བུ། མཉམ་པ་ཉིད་གསུམ་ནི་
སངས་རྒྱས་ཐམས་ཅད་ཚོགས་གཉིས་རྫོགས་པར་མཉམ། འབྲས་བུ་ཆོས་སྐུ་ཐོབ་པར་
མཉམ༑ འཕྲིན་ལས་འབད་མེད་ལྷུན་གྲུབ་ཏུ་འཇུག་པར་མཉམ་པ་རྣམས་ཡིན་ཏེ། མཛོད་

ལས༑ སངས་རྒྱས་ཐམས་ཅད་ཚོགས་དང་ནི། །ཆོས་སྐུ་འགྲོ་བའི་དོན་སྤྱོད་པ། །མཉམ་པ་
ཉིད་དེ་སྐུ་ཚེ་དང་། རིགས་དང་སྐུ་བོང་ཚད་ཀྱིས་མིན། །ཞེས་གསུངས་པའི་ཕྱིར། དོན་གཞན་
ལ་དགོངས་པ་ནི། བདེ་བར་གཤེགས་པའི་གསུང་རབ་ཀྱི་དོན་རྟོགས་སླ་བས་དམན་པའོ་སྙམ་དུ་
ལུང་གི་ཆོས་ལ་བརྙས་པའི་གཉེན་པོར་དོན་གཞན་ལ་དགོངས་ནས། ཕ་དང་མ་ནི་བསད་བྱ་
ཞིང་༑ ༑རྒྱལ་པོ་གཙང་སྦྲ་ཅན་གཉིས་དང་། །ཡུལ་འཁོར་འཁོར་དང་བཅས་བཅོམ་ན། །མི་དེ་
དག་པ་ཉིད་དུ་འགྱུར། །ཞེས་གསུངས་པ་ལྟ་བུའོ། །དེའི་དོན་ནི། ཕ་མ་དང་འདྲ་བའི་ལས་དང་
སྲེད་པ་གཉིས་སྤང་བར་བྱ་བ་དང༌། རྒྱལ་པོ་དང་འདྲ་བའི་ཡིད་ཀྱི་རྣམ་པར་ཤེས་པ་
དང་༑ གཙང་སྦྲ་ཅན་དགེ་སྦྱོང་དང་བྲམ་ཟེ་དང་འདྲ་བའི་ལྟ་བ་མཆོག་འཛིན་དང་། ཚུལ་ཁྲིམས་
དང་བརྟུལ་ཞུགས་མཆོག་འཛིན་གཉིས་དང་། ཡུལ་འཁོར་དང་འདྲ་བའི་སྐྱེ་མཆེད་དྲུག་སྤྱོད་
ཡུལ་དང་བཅས་པ་ལ་བདེན་པར་ཞེན་པ་བཅོམ་ན་མི་དེ་དག་པར་འགྱུར་ཞེས་པའི་དོན་ཡིན་
ནོ༑ ༑དེས་ན། ལས་དང་སྲེད་པ་སྤང་བྱ་ཞིང་། །སྦྱོར་བའི་རྣམ་ཤེས་མཆོག་འཛིན་གཉིས། །སྐྱེ་
མཆེད་སྤྱོད་ཡུལ་བཅས་བཅོམ་ན། །མི་དེ་དག་པ་ཉིད་དུ་འགྱུར། །ཞེས་པའོ། །དུས་གཞན་ལ་
དགོངས་པ་ནི། ལེ་ལོ་ཅན་གྱི་གཉེན་པོར་མཐར་འཚང་རྒྱ་བ་ལ་དགོངས་ནས་དེ་བཞིན་གཤེགས་
པ་ཟླ་འོད་དྲི་མ་མེད་པའི་མཚན་ལན་གཅིག་བརྗོད་པ་ཙམ་གྱིས་དེ་མ་ཐག་འཚང་རྒྱ་བར་གསུངས་
པ་ལྟ་བུའོ། །གང་ཟག་གི་བསམ་པ་ལ་དགོངས་པ་ནི། སྦྱིན་པ་ཅུང་ཟད་ཙམ་བཏང་བས་གྲོལ་བ་
འཐོབ་པར་འགྱུར་རོ་སྙམ་དུ་འཛིན་པའི་གཉེན་པོར་སྦྱིན་པ་ལ་སྨད་ཅིང༌། ཚུལ་ཁྲིམས་ཀྱི
བསྔགས་པ་བརྗོད་པའི་མདོ་ལྟ་བུའོ། །དགོངས་གཞི་གཞན་ཞིག་གཟིགས་ནས་སྒ་ཇི་བཞིན་པ་མ་
ཡིན་པར་གསུངས་པའི་དྲང་དོན་གྱི་མདོར་དམིགས་པ། ལྡེམ་པོར་དགོངས་པའི་མདོའི་མཚན་
ཉིད༑ དེ་ལ་དབྱེ་ན། མདོ་སྡེ་རྒྱན་ལས། གཞུགས་པ་ལྡེམ་པོར་དགོངས་པ་དང་། །མཚན་ཉིད་
ལྡེམ་པོར་དགོངས་པ་དང༌། །གཉེན་པོ་ལྡེམ་པོར་དགོངས་པ་དང༌། བསྒར་བ་ལྡེམ་པོར་

དགོངས་པ་སྟེ། །ཞེས་གསུངས་པ་ལྟར། གཞུགས་པ་ལྡེམ་པོར་དགོངས་པའི་མདོ། །མཚན་
ཉིད་ལྡེམ་པོར་དགོངས་པའི་མདོ། །གཉེན་པོ་ལྡེམ་པོར་དགོངས་པའི་མདོ། །བསྒྱུར་བ་ལྡེམ་
པོར་དགོངས་པའི་མདོ་དང་བཞི་ཡོད་པའི་དང་པོ་ནི། ཕྱི་རོལ་པ་ཁ་ཅིག་སངས་རྒྱས་ཀྱི་བསྟན་པ་
ལ་གཞུག་པའི་ཕྱིར་དུ་གང་ཟག་གི་བདག་ཡོད་པར་སྟོན་པའི་མདོ་ལྟ་བུ། །གཉིས་པ་ནི། ཀུན་
བརྟགས་བདེན་པར་མ་གྲུབ་ཅིང་གཞན་དབང་དང་ཡོངས་གྲུབ་བདེན་གྲུབ་ཏུ་སྟོན་པའི་མདོ་ལྟ་
བུ༑ ༑གསུམ་པ་ནི། བྱང་སེམས་རིགས་མ་ངེས་པ་ཁ་ཅིག་ཐེག་ཆེན་ལས་མི་ལྡོག་པར་བྱ་བའི་
ཕྱིར་དུ། མཐར་ཐུག་ཐེག་པ་གཅིག་ཏུ་དོན་དམ་པར་གྲུབ་པར་སྟོན་པའི་མདོ་ལྟ་བུ། བཞི་པ་
ནི༑ རབ་ཏུ་གྲགས་པའི་ཡི་གེ་ངན་པ་རབ་ཏུ་མ་གྲགས་པའི་དོན་ཟབ་མོ་སྟོན་བྱེད་དུ་སྒྱུར་བར་
བྱེད་པའི་མདོ་ལྟ་བུ། དེ་ཡང་དཔེར་ན། སྙིང་པོ་མེད་ལ་སྙིང་པོར་ཤེས། །ཕྱིན་ཅི་ལོག་ལ་ཤིན་
ཏུ་གནས། །ཉོན་མོངས་པས་ནི་རབ་ཉོན་མོངས། །བྱང་ཆུབ་དམ་པ་འཐོབ་པར་འགྱུར། །ཞེས་
གསུངས་པ་ལྟ་བུའོ། །དེའི་དོན་སྙིང་པོ་ནི་རྣམ་གཡེང་ཡིན་ལ་དེ་མེད་པ་ཞེས་པས་ལྷག་པའི་ཏིང་
ངེ་འཛིན་གྱི་བསླབ་པ་བསྟན། ཕྱིན་ཅི་ལོག་ལ་ལེགས་པར་གནས། །ཞེས་པའི་ཕྱིན་ཅི་ལོག་ནི་
ཕུང་པོ་གཙང་བདེ་རྟག་བདག་ཏུ་འཛིན་པ་ལས། ཕྱིན་ཅི་ལོག་ཕུང་པོ་མི་རྟག་པ་སོགས་སུ་
རྟོགས་པའི་བསླབ་པ་བསྟན། ཉོན་མོངས་པས་ནི། ཞེས་པ་ནི། ཚུལ་ཁྲིམས་བསྲུང་བའི་དཀའ་
སྤྱད་ཀྱི་ཉོན་མོངས་པ་ཞེས་པ་ཡིན་པས་ལྷག་པའི་ཚུལ་ཁྲིམས་ཀྱི་བསླབ་པ་བསྟན། རབ་ཉོན་
མོངས༑ ཞེས་པ་ནི། གཞན་དོན་དུ་དཀའ་སྦྱད་ཀྱི་རབ་ཉོན་མོངས་ཞེས་པ་ཡིན་པས་བརྩེ་བ་སྙིང་
རྗེ་ཆེན་པོ་བསྟན། དེས་ན་བསླབ་པ་གསུམ་ལྡན་གྱི་སྒོ་ནས་སྙིང་རྗེ་ཆེན་པོས་གཞན་གྱི་དོན་ལ་
འབད་ན་མྱུར་དུ་བྱང་ཆུབ་དམ་པ་འཐོབ་པར་འགྱུར་ཞེས་པའི་དོན་ཡིན་ནོ། །དེའི་འོག་ཏུ་བསམ་
པ་ཇི་ལྟ་བ་བཞིན་དུ་ཞེས་སོགས་ཀྱི་ངག་དོན་ནི། ས་བཅུ་པ་ལ་གནས་པའི་བྱང་ཆུབ་སེམས་
དཔའ་ཆོས་ཅན། གཞན་དོན་གོ་རིམས་སུ་བྱེད་པའི་སྒྲུབ་པ་དང་ལྡན་པ་ཡིན་ཏེ། གདུལ་བྱ་

རྣམས་ལ་རང་རང་གི་སྐལ་བ་དང་འཚམས་པར་དགོངས་ལྡེམ་དགོངས་ཀྱི་ཆོས་སྟོན་པའི་སྒོ་
ནས་ཐེག་པ་སོ་སོའི་ལམ་ལ་འཁྲིད་པར་བྱེད་པའི་སེམས་དཔའི་རྣལ་འབྱོར་མཐར་ཐུག་དང་ལྡན་
པའི་སེམས་དཔའ་ཡིན་པའི་ཕྱིར།
༈ རིགས་ཀྱི་སྐབས་སུ་རྩོད་སྤོང་འཆད་པ་ལ། གང་ལ་རྩོད་པའི་གཞི། ཇི
ལྟར་རྩོད་པའི་ཚུལ། དེའི་ལན་བསྟན་པའོ། །དང་པོ་ནི། རྟོགས་པ་ཡི་ནི་ཆོས་དྲུག་
དང་༑ ༑ཞེས་པའི་སྐབས་སུ་བྱང་ཆུབ་སེམས་དཔའ་བཅུ་གསུམ་གྱི་རྒྱུད་ཀྱི་སེམས་ཀྱི་ཆོས་ཉིད
ཐེག་པ་ཆེན་པོའི་སྒྲུབ་རྟེན་རང་བཞིན་གནས་རིགས་སུ་བསྟན་པ་ལ་རྩོད་དོ། །ཇི་ལྟར་རྩོད་པའི་
ཚུལ་ལ་དོན་ཐོབ་ཀྱི་རྩོད་པ་དང༌། དངོས་བསྟན་གྱི་རྩོད་པ་གཉིས་ལས། དང་པོ་ནི། འགྲེལ་པ་
འདིར༑ གལ་ཏེ་ཆོས་ཀྱི་དབྱིངས་ཁོ་ན་འཕགས་པའི་ཆོས་རྟོགས་པར་འགྱུར་བའི་རྒྱུ་ཡིན་པའི་
ཕྱིར༑ ཞེས་པ་ནས། སྐྱེ་བོ་བློ་དམན་པའི་ངོ་བོར་དོགས་པ་བསུ། ཞེས་པའི་བར་དང༌། ཉི་སྣང་
ལས༑ དེ་ལ་རྟོག་པ་དང་རྣམ་པར་རྟོག་པ་ནི་དངོས་པོ་དང་དེའི་མཚན་མ་ལ་མངོན་པར་ཞེན་པ་སྟེ་
དེ་མེད་པའི་ཕྱིར། ཆགས་པ་མེད་པ་ཉིད་དུ་རིགས་པར་བྱའོ། །ཡོད་པར་མ་གྱུར་པ་ཉིད་ནི་ཆོས་
ཐམས་ཅད་ཀྱི་དེ་བཞིན་ཉིད་དོ། །དེས་ན་འདིར་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་
ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་
དོ༑ ༑དེ་ལ་ཆོས་ཀྱི་དབྱིངས་རིགས་ཡིན་ན། སེམས་རིགས་ལ་གནས་པར་འགྱུར་ཏེ། ཆོས་ཀྱི་
དབྱིངས་ནི་སེམས་ཅན་ཐམས་ཅད་ལ་སྤྱིར་གནས་པའི་ཕྱིར་རོ། །ཞེས་པ་གཉིས་ཀྱིས་དོན་ཐོབ་
ཀྱི་རྩོད་པ་དངོས་སུ་སྟོན་ནས་དངོས་བསྟན་གྱི་རྩོད་པ་དོན་གྱིས་འཕངས་པ་དང༌། ཆོས་ཀྱི་
དབྱིངས་ལ་དབྱེར་མེད་ཕྱིར། །རིགས་ནི་ཐ་དད་རུང་མ་ཡིན། །ཞེས་སོགས་ཀྱིས་རྩ་བས་དོན་
ཐོབ་ཀྱི་རྩོད་པ་དོན་གྱིས་བསྟན་ནས་དངོས་བསྟན་ཀྱི་རྩོད་པ་ཉིད་དངོས་སུ་བསྟན་ནོ། །དོན་ཐོབ་
ཀྱི་རྩོད་ཚུལ་ནི། སེམས་ཅན་ཐམས་ཅད་ཐེག་པ་ཆེན་པོའི་ལམ་གྱི་སྐབས་ཀྱི་རིགས་ལ་གནས་

པར་ཐལ། དྲི་མ་མ་སྤངས་པའི་སེམས་ཀྱི་ཆོས་ཉིད་དེ་རང་བཞིན་གནས་རིགས་གང་ཞིག དེ་
སེམས་ཅན་ཐམས་ཅད་ཀྱི་རྒྱུད་ལ་སྤྱིར་གནས་པའི་ཕྱིར། ཞེས་པ་སྔར་གྱི་འགྲེལ་པ་དེ་རྣམས་ཀྱི་
དངོས་བསྟན་གྱི་རྩོད་པར་མདོར་བསྡུས་པའོ། །དངོས་བསྟན་གྱི་རྩོད་ཚུལ་ནི། སྒྲུབ་རྟེན་རང་
བཞིན་གནས་རིགས་དེ་ལ་ཉན་ཐོས་རང་རྒྱལ་ཐེག་ཆེན་གྱི་སྒྲུབ་རྟེན་རང་བཞིན་གནས་རིགས་
གསུམ་གྱི་དབྱེ་བ་མི་འཐད་པར་ཐལ། དྲི་མ་མ་སྤངས་པའི་སེམས་ཀྱི་ཆོས་ཉིད་དེ་རང་བཞིན་
གནས་རིགས་གང་ཞིག དེ་ལ་རིགས་མི་འདྲ་བའི་དབྱེ་བ་མེད་པའི་ཕྱིར། ཞེས་པ་ནི། ཆོས་ཀྱི་
དབྱིངས་ལ་དབྱེར་མེད་ཕྱིར། །ཞེས་པ་རྐང་པ་གཉིས་ཀྱིས་དངོས་སུ་བསྟན་པའི་རྩོད་པའོ། །
ལན་འདེབས་ཚུལ་ལ་དོན་ཐོབ་དང་། དངོས་ཀྱི་ལན་འདེབས་ཚུལ་གཉིས། དང་པོ་ནི། འགྲེལ་
བ་འདིར། ཇི་ལྟར་ཉན་ཐོས་ཀྱི་ཐེག་པ་ལ་སོགས་པ། ཞེས་པ་ནས། རིགས་ཉིད་དུ་ཐ་སྙད་
འདོགས་སོ། །ཞེས་པའི་བར་དང་ཉི་སྣང་ལས། ཇི་ལྟར་དམིགས་པ་ནི་འཕགས་པའི་ཆོས་
རྣམས་ཀྱི་རྒྱུར་འགྱུར་བ་དེ་ལྟར་རིགས་ཡིནཔར་བརྗོད་པ་དེས་ན་འདིར་ཧ་ཅང་ཐལ་བ་ཅི་སྟེ་ཚོལ་
བར་བྱེད། ཅེས་པའི་འགྲེལ་པ་གཉིས་ཀྱིས་བསྟན་ཏོ། །ཇི་ལྟར་ཉན་ཐོས་ཞེས་སོགས་ཀྱི་ངག་
དོན་ནི། རྩོད་པ་སྔ་མ་ལ་མ་ཁྱབ་སྟེ། དྲི་མ་མ་སྤངས་པའི་སེམས་ཀྱི་ཆོས་ཉིད་རྒྱུད་ལ་ལྡན་པ་
ཙམ་གྱིས་ལམ་གྱི་གནས་སྐབས་ཀྱི་རིགས་ལ་གནས་པར་འཇོག་པ་མ་ཡིན་གྱི །རང་ཉིད་ཀྱི་
རྒྱུད་ཀྱི་སེམས་ཀྱི་ཆོས་ཉིད་རྟོགས་པའི་སྒྲུབ་པས་རང་རྒྱུད་ཀྱི་སེམས་ཀྱི་ཆོས་ཉིད་ལ་དམིགས་ཏེ་
བསྒོམས་པས་རང་རྒྱུད་ཀྱི་སྒྲུབ་པ་གོང་ནས་གོང་དུ་ཁྱད་པར་དུ་འགྱུར་བའི་ཕྱིར། གནས་
སྐབས་ལམ་གྱི་རིགས་ལ་གནས་པར་འཇོག་པའི་ཕྱིར། བརྟེན་པའི་ཆོས་ཀྱི་བྱེ་བྲག་
གིས༑ ༑ཞེས་སོགས་ཀྱི་ངག་དོན་ནི། རྩོད་པ་གཉིས་པ་ལ་མ་ཁྱབ་སྟེ། དྲི་མ་མ་སྤངས་པའི་
སེམས་ཀྱི་ཆོས་ཉིད་ལ་རིགས་མི་འདྲ་བའི་དབྱེ་བ་མེད་ཀྱང་ཐེག་པ་གསུམ་གྱི་སྒྲུབ་པས་རང་གི་
རྟེན་རང་བཞིན་གནས་རིགས་ལ་དམིགས་ཏེ་སྒོམ་པར་མཚུངས་པས་བརྟེན་པ་སྒྲུབ་ཆོས་སྒྲུབ་པ་

ལ་གསུམ་དུ་དབྱེ་བའི་སྒོ་ནས་སྒྲུབ་རྟེན་རང་བཞིན་གནས་རིགས་ལ་ཡང་གསུམ་དུ་དབྱེ་བ་ཙམ
ཡིན་པའི་ཕྱིར། ཁ་ཅིག རང་རྒྱུད་པའི་སྐབས་སུ་ཐེག་དམན་ལ་ཆོས་ཀྱི་བདག་མེད་རྟོགས་པ་
མེད་པར་འདོད་པ་ནི་རིགས་རྩ་འགྲེལ་གྱི་གཞུང་དེ་རྣམས་ཀྱིས་བཀག་ཅིང༌། རྣམ་བཤད་སྙིང་
པོའི་རྒྱན་ལས། རྟེན་ནི་འདིར་དམིགས་པ་དང་བརྟེན་པ་ནི་དམིགས་བྱེད་ཡིན་ལ། དམིགས་བྱེད་
ལ་ཉན་རང་གི་ཐེག་པ་གཉིས་ཡོད་ཅིང་། ཆོས་ཉིད་ལ་དམིགས་པ་ལ་དེ་བློ་ངོར་གྲུབ་དགོས་
ལ༑ བདེན་གྲུབ་བློ་ངོར་མ་བཅད་པར་བདེན་སྟོང་བློ་ངོར་མི་འགྲུབ་ཅིང་། དེ་མ་གྲུབ་ན་ཆོས་ཉིད་
བློ་ངོར་མི་འགྲུབ་བོ། །དེ་ཡང་དང་པོར་གཞི་ཆོས་ཅན་གཅིག་གི་སྟེང་དུ་ངེས་དགོས་པས་ཉན་
རང་ལ་ཡང་ཕྱི་ནང་གི་ཆོས་ཅན་ལ་དམིགས་ནས་དེའི་ཆོས་ཉིད་བདེན་པར་མེད་པར་དམིགས་པ་
ཡོད་པར་བསྟན་ནོ། །དེ་ལྟར་བྱས་ན་རང་རྒྱལ་ལ་ཡང་དེ་ཁོ་ན་ཉིད་ཀྱི་དོན་རྟོགས་པ་ཡོད་པས་
རང་རྒྱལ་ལ་ཤེས་པ་ལ་བདེན་ཞེན་སྤོང་མི་ནུས་པས་མ་ཁྱབ་བོ། །ཞེས་ཉན་རང་གཉིས་ཀ་ལ་དེ་
ཁོ་ན་ཉིད་ཀྱི་དོན་རྟོགས་པ་དང་མ་རྟོགས་པ་གཉིས་སུ་བཞག་དགོས་པར་གསུངས་པའི་
ཕྱིར༑ འདི་དག་གི་མཐའ་དཔྱོད་རིགས་ཀྱི་རྣམ་བཞག་གོང་དུ་བཤད་ཟིན་པ་ལྟར་རོ།། ༈ རིགས་སད་པའི་རྟེན་གྱི་གང་ཟག་དེ་སྒྲབ་པ་ཉམས་སུ་ལེན་པའི་ཚེ་
དམིགས་པ་ཇི་ལྟ་བུ་ལ་དམིགས་དགོས་ཞེ་ན། དམིགས་པ་ཆོས་ཐམས་ཅད་ལ་དམིགས་དགོས་
སོ༑ ༑ཞེས་སྟོན་པ་ལ། དམིགས་པ་ཆོས་རྣམས་ཐམས་ཅད་དེ། །ཞེས་གསུངས། ཆོས་ཐམས་
ཅད་གང་ཡིན་ཞེ་ན། དེ་སྟོན་པ་ལ། དེ་ཡང་དགེ་ལ་སོགས་པ་ཡིན། །ཞེས་གསུངས། དེ་ཙམ་
དུ་ཟད་དམ་ཞེ་ན། དེར་མ་ཟད་ཅེས་སྟོན་པ་ལ། འཇིག་རྟེན་པ་ཡི་རྟོགས་པ་དང་། །ཞེས་སོགས
གསུངས་པ་ཡིན་ཏེ། ཉི་སྣང་ལས། སྒྲུབ་པའི་རྟེན་བཤད་ཟིན་ཏོ། །ད་ནི་སྒྲུབ་པའི་དམིགས་པ་
བརྗོད་པར་བྱ་བ་ཡིན་པས། དམིགས་པ་ཆོས་རྣམས་ཐམས་ཅད་དེ། །དེ་དག་ཀྱང་གང་ཡིན་ཞེ་
ན༑ དེ་ཡང་དགེ་ལ་སོགས་པ་ཡིན་ཏེ། དེ་ཙམ་དུ་ཟད་དམ་ཞེས་པ་ལ། འཇིག་རྟེན་པ་ཡི་རྟོགས་

པ་དང་། །ཞེས་སོགས་གསུངས་སོ། །ཞེས་གསུངས་པའི་ཕྱིར་དེ་ལ་འདིར་སྒྲུབ་པའི་དམིགས་
པ་དེ་ལ་བཅུ་གཅིག་ཏུ་བསྡུས་ནས་སྟོན་པའི་རྒྱུ་མཚན་ཡོད་དེ། བླང་དོར་བཏང་སྙོམས་སུ་བཞག
པར་བྱ་བའི་ཆོས་གསུམ་པོ་དེ་སྤྱིར་སྟོན་པའི་དབང་དུ་བྱས་ནས་དགེ་མི་དགེ་ལུང་མ་བསྟན་
གསུམ་པོ་དེ་བཞག ལམ་གྱི་དབང་དུ་བྱས་ན་འཇིག་རྟེན་དང་འཇིག་རྟེན་ལས་འདས་པའི་ལམ
གཉིས་པོ་དེ་བཞག སྤང་གཉེན་གྱི་དབང་དུ་བྱས་ནས་ཟག་བཅས་ཟག་མེད་གཉིས་པོ་དེ་
བཞག གཉེན་པོའི་ཕྱོགས་ལ་ཡང་འགོག་བདེན་འཐོབ་བྱེད་ཀྱི་ཐབས་དང་། འགོག་བདེན་གྱི་
དབང་དུ་བྱས་ནས་འདུས་བྱས་དང་འདུས་མ་བྱས་གཉིས་བཞག འཐོབ་བྱའི་འབྲས་བུའི་དབང་
དུ་བྱས་ནས་མཐུན་མོང་དང་མཐུན་མོང་མ་ཡིན་པའི་ཡོན་ཏན་གཉིས་པོ་དེ་བཞག་པའི་ཕྱིར།
སྐབས་འདིར་མཐའ་དཔྱད་པ་ལ། ཐེག་ཆེན་སྒྲུབ་པའི་དམིགས་པ་ལ་མཚན་
ཉིད༑ དབྱེ་བ། སེམས་ཙམ་པའི་ལུགས་འགོག་ཚུལ་བྱེ་བྲག་ཏུ་བཤད་པ་དང་གསུམ། དང་པོ་
ནི༑ ཐེག་པ་ཆེན་པོའི་སྒྲུབ་པས་སྒྲོ་འདོགས་གཅད་པར་བྱ་བའི་གཞིར་དམིགས་པ། དེའི་
དམིགས་པའི་མཚན་ཉིད། གཉིས་པ་ནི། དེ་ལ་དབྱེ་ན། དགེ་སོགས་བཅུ་གཅིག་ཏུ་ཡོད་
དོ༑ ༑དགེ་མི་དགེ་ལུང་མ་བསྟན་གསུམ་པོ་དེ་གང་ཞེ་ན། འདི་ལ་གསུམ་ཡོད་པའི་དང་པོ་
ལ༑ མཚན་ཉིད་དང༌། དབྱེ་བ་གཉིས། དང་པོ་ནི། ལུང་དུ་བསྟན་པ་གང་ཞིག རྣམ་པར་
དཀར་བའི་ཆོས་སུ་དམིགས་པ། །དགེ་བའི་མཚན་ཉིད། གཉིས་པ་ནི། དེ་ལ་སྒྲས་བརྗོད་
རིགས་ཀྱི་སྒོ་ནས་དབྱེ་ན། དོན་དམ་པའི་དགེ་བ། ངོ་བོ་ཉིད་ཀྱི་དགེ་བ། མཚུངས་ལྡན་གྱི་དགེ་
བ༑ ཀུན་སློང་གི་དགེ་བ་སྟེ་བཞི་ལས། དང་པོ་ནི། མྱང་འདས་ལྟ་བུ། གཉིས་པ་ནི། ངོ་ཚ་
ཤེས་པ་དང་ཁྲེལ་ཡོད་པ་ལྟ་བུ། གསུམ་པ་ནི། དགེ་བ་དང་མཚུངས་པར་ལྡན་པའི་སེམས་
སེམས་བྱུང་ལྟ་བུ། བཞི་པ་ནི། དགེ་བའི་སེམས་ཀྱིས་ཀུན་ནས་བསླངས་པའི་ལུས་ངག་གི་
ལས་ལྟ་བུ་ཡིན་ཏེ། མཛོད་ལས། ཐར་པ། དམ་པའི་དོན་དུ་དགེ་རྩ་བ། །ངོ་ཚ་འཁྲེལ་ཡོད་

བདག་ཉིད་ཀྱི། །དེ་དག་དང་ལྡན་མཚུངས་ལྡན་གྱི། །བྱ་བ་ལ་སོགས་ཀུན་སློང་བས། །ཞེས་
གསུངས་པའི་ཕྱིར། ཡང་ན་དེ་ལ་སྒྲས་བརྗོད་རིགས་ཀྱི་སྒོ་ནས་བཅུ་གསུམ་དུ་ཡོད་དེ། ཀུན་
བཏུས་ལས། ཇི་ལྟར་ན་དགེ་བ་ཡིན། དགེ་བ་རྣམས་ནི་དུ་ཞིག ཅིའི་ཕྱིར་ངགེ་བར་བརྟག་ཅེ
ན༑ ངོ་བོ་ཉིད་དང་། འབྲེལ་བ་དང་། རྗེས་སུ་འབྲེལ་བ་དང༌། སློང་བ་དང་། དོན་དམ་པ་
དང་༑ ༑སྐྱེ་བས་ཐོབ་པ་དང༌། སྦྱོར་བ་དང་། མདུན་དུ་བྱ་བ་དང་། ཕན་འདོགས་པ་
དང་༑ ཡོངས་སུ་འཛིན་པ་དང་། གཉེན་པོ་དང་། ཉེ་བར་ཞི་བ་དང་། རྒྱུ་མཐུན་པས་ཀྱང་དགེ་
བར་བལྟའོ། །ཞེས་གསུངས་པའི་ཕྱིར། དེ་ལ་ངོ་བོ་ཉིད་ཀྱི་དགེ་བ་ནི་བཤད་ཟིན་པ་ལྟར་
དང་༑ འབྲེལ་བའི་དགེ་བ་ནི། མཚུངས་ལྡན་གྱི་དགེ་བ་ལྟ་བུའོ། །རྗེས་སུ་འབྲེལ་བའི་དགེ་བ་
ནི༑ དགེ་བའི་བག་ཆགས་ལྟ་བུ། སློང་བའི་དགེ་བ་ནི། ཀུན་སློང་གི་དགེ་བ་དང༌། དོན་དམ་
པའི་དགེ་བ་ནི། ཆོས་ཉིད་དང༌། སྐྱེ་བས་ཐོབ་པའི་དགེ་བ་ནི། ཚེ་སྔ་མར་ལས་གོམས་པའི་
སྟོབས་ཀྱིས་ཐོབ་པའི་དགེ་བ་དང༌། སྦྱོར་བའི་དགེ་བ་ནི། ཚུལ་བཞིན་ཡིད་ལ་བྱེད་པ་
དང་༑ མདུན་དུ་བྱ་བའི་དགེ་བ་ནི། སངས་རྒྱས་སོགས་མངོན་དུ་བྱས་ནས་དེ་མཆོད་པའི་དགེ་བ་
དང་༑ ཕན་འདོགས་པའི་དགེ་བ་ནི། བཞན་ལ་ཕན་འདོགས་པའི་དགེ་བ་དང་བསྡུ་བ་བཞི་ལྟ་
བུ༑ ཡོངས་སུ་འཛིན་པའི་དགེ་བ་ནི། སྦྱིན་སོགས་ཀྱི་བསོད་ནམས་ལས་བྱུང་བའི་དགེ་བ་ལྟ་
བུ༑ གཉེན་པོའི་དགེ་བ་ནི། བར་ཆད་མེད་ལམ་དང་། ཉེ་བར་ཞི་བའི་དགེ་བ་ནི། འགོག་པའི་
སྙོམས་འཇུག་ལྟ་བུ། རྒྱུ་མཐུན་གྱི་དགེ་བ་ནི། སྟོབས་བཅུ་ལྟ་བུའོ། །དོན་དམ་པའི་ངགེ་བ་
བཏགས་པ་བར་འཇོག་གོ །གཉིས་པ་ལ་མཚན་ཉིད་དང༌། དབྱེ་བ་གཉིས། དང་པོ་ནི། ལུང
དུ་བསྟན་པ་གང་ཞིག རྣམ་པར་གནག་པའི་ཆོས་སུ་དམིགས་པ། མི་དགེ་བའི་མཚན་
ཉིད༑ གཉིས་པ་ནི། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། དོན་དམ་པའི་དེ། ངོ་བོ་ཉིད་
ཀྱི་དེ། མཚུངས་ལྡན་གྱི་དེ། ཀུན་སློང་གི་མི་དགེ་བ་དང་བཞི་ལས། དང་པོ་ནི། འཁོར་བ་ལྟ་

བུ༑ དེ་ཡང་བཏགས་པ་བ་ཡིན་ནོ། །གཉྀས་ནི། ངོ་ཚ་མེད་པ་དང་ཁྲེལ་མེད་པའི་སེམས་བྱུང་
ལྟ་བུ། གསུམ་པ་ནི། དེ་དང་མཚུངས་ལྡནགྱི་སེམས་བྱུང་ལྟ་བུ། བཞི་པ་ནི། མི་དགེ་བའི་
སེམས་ཀྱིས་ཀུན་ནས་བསླངས་འི་ལུས་ངབ་གི་ལས་ལྟ་བུ། དེ་ལ་སྒྲས་བརྗོད་རིགས་ཀྱི་སྒོ་
ནས་དབྱེ་ན་བཅུ་གཉིས་སུ་ཡོད་དེ། ཀུན་བཏུས་ལས། ཇི་ལྟར་ན་མི་དགེ་བ་ཡིན། མི་དགེ་བ་
རྣམས་ནི་དུ་ཞིག ཅིའི་ཕྱིར་མི་དགེ་བར་བརྟག་ཅེ་ན། ངོ་བོ་ཉིད་དང་། འབྲེལ་བ་དང་། རྗེས་སུ་
འབྲེལ་བ་དང༌། སློང་བ་དང༌། དོན་དམ་པ་དང་། སྐྱེ་བས་ཐོབ་པ་དང་། སྦྱོར་བ་དང་། མདུན་
དུ་བྱ་བ་དང༌། གནོད་པ་བྱེད་པ་དང་། ཡོངས་སུ་འཛིན་པ་དང༌། མི་མཐུན་པའི་ཕྱོགས་
དང་༑ བར་ཏུ་གཅོད་པས་ཀྱང་མི་དགེ་བར་བལྟའོ། །ཞེས་གསུངས་པའི་ཕྱིར། དེ་ཡང་ངོ་བོ་
ཉིད་ཀྱི་དེ་བཤད་ཟིན། འབྲེལ་བའི་དེ་མཚུངས་ལྡན་གྱི་དེ་དང༌། རྗེས་སུ་འབྲེལ་བའི་དེ་མི་དགེ་
བའི་བག་ཆགས་ལྟ་བུ། སློང་བའི་དེ་ཀུན་སློང་གི་དེ་དང༌། དོན་དམ་པའི་དེ་བཤད་ཟིན། སྐྱེ་
བས་ཐོབ་པའི་དོན་སྐྱེ་བ་སྔ་མར་ལས་གོམས་པའི་སྟོབས་ཀྱིས་ཐོབ་པའི་མི་དགེ་བ་ལྟ་བུ། སྦྱོར་
བའི་དེ་ནི་ཚུལ་བཞིན་མིན་པ་ཡིད་ལ་བྱེད་པ་ལྟ་བུ། མདུན་དུ་བྱ་བའི་དེ་ནི་དབང་ཕྱུག་
དང་༑ ༑ཁྱབ་འཇུག་སོགས་མངོན་དུ་བྱས་ནས་སྐྱབས་ཡང་དག་ཏུ་འཛིན་པ་ལྟ་བུ། གནོད་པར་
བྱེད་པའི་དེ་གཞན་ལ་གནོད་པའི་ལས་ལྟ་བུ། ཡོངས་སུ་འཛིན་པའི་དེ་ནི་གཞན་མི་དགེ་བ་ལ་
སྦོར་བ་ལྟ་བུ། མི་མཐུན་པའི་ཕྱོགས་ཀྱི་དེ་ནི་དད་པའི་མི་མཐུན་ཕྱོགས་མ་དད་པ་ལྟ་བུ། བར་དུ་
གཅོད་པའི་མི་དགེ་བ་ནི་གཞན་གྱི་དགེ་བ་ལ་བར་དུ་གཅོད་པར་བྱེད་པའི་ལས་ལྟ་བུ། གསུམ་པ་
ལ་མཚན་ཉིད་དང་། དབྱེབ་གཉིས། དང་པོ་ནི། དགེ་མི་དགེ་གང་རུང་གིས་བསྡུས་པ་མ་ཡིན་
པའི་ཆོས་སུ་དམིགས་པ། ལུང་མ་བསྟན་གྱི་མཚན་ཉིད། གཉིས་པ་ནི། དེ་ལ་དབྱེ་ན། དོན་
དམ་པའི་དེ། ངོ་བོ་ཉིད་ཀྱི་དེ། མཚུངས་ལྡན་གྱི་དེ། ཀུན་སློང་གི་ལུང་མ་བསྟན་དང་
བཞི༑ དང་པོ་ནི། ནམ་མཁའ་དང་སོ་སོར་བཏགས་མིན་གྱི་འགོག་པ་ལྟ་བུ། གཉིས་པ་

ནི༑ བཟོ་གནས་དང་སྤྱོད་ལམ་པའི་སེམས་བཤབུ། གསུམ་པ་ན། ལུང་མ
སེམས་དང་མཚུངས་པར་ལྡན་པའི་སེམས་བྱང་ལྟབ བཞིཔ་ནི། ལུང་མ་བསྟན་པའི་སེམས་
ཀྱིས་ཀུན་ནས་བསླངས་པའི་ལུས་ངག་གི་ལས་ལྟ་བུ། ཡང་དེའི་སྒྲིབ་ལུང་མ་བསྟན་དང་། མ་
སྒྲིབ་ལུང་མ་བསྟན་གཉིས། དང་པོ་ནི། ཁམས་གོང་གི་སས་བསྡུས་པའི་འཇིག་ལྟ་ལྟ་
བུ༑ གཉིས་པ་ནི། སོ་སྐྱེའི་མིག་དབང་ལྟ་བུའོ།།
གསུམ་པ་ནི། སེམས་ཙམ་པའི་ལུགས་བྱེ་བྲག་ཏུ་འགོག་ཚུལ་བཤད་པ་
ལ༑ འགྲེལ་ཆེན་ལས། གང་ཡང་ཆོས་ཀྱི་དབྱིངས་རྟག་ཏུ་རྣམ་པར་དག་པ་གཉིས་སུ་མེད་པའི་
ཡེ་ཤེས་ཉིད་ནི་དམིགས་པ་ཡིན་ནོ། །སྙམ་དུ་སེམས་པ་དེ་དག་གིས་ནི། རྟག་ཏུ་རྣམ་པར་དག་
པ་ཉིད་ཡིན་པའི་ཕྱིར་གོང་ནས་གོང་དུ་རྣམ་པར་དག་པའི་ཁྱད་པར་དུ་འགྲོ་བར་ཇི་ལྟར་བརྗོད་པར་
བྱ༑ ཆུ་ཁམས་གསེར་དང་ནམ་མཁའ་རྣམས། །དག་པ་བཞིན་དུ་དག་པར་འདོད། །ཅེས་བྱ་བ་
ཡིན་ནོ་ཞེ་ན། དེ་ལྟར་ན་དག་པ་ནི་དེ་ཁོ་ན་ཉིད་ཀྱི་ཡེ་ཤེས་ཡིན་ནོ། །ཞེས་གཉེན་པོའི་ཕྱོགས་ལ་
མངོན་པར་ཞེན་པའི་ཕྱིར་དུ་མི་མཐུན་པའི་ཕྱོགས་ལ་མངོན་པར་ཞེན་པ་དོན་གྱིས་འཕངས་པ་ཡིན་
ནོ༑ ༑དེ་བས་ན་མི་མཐུན་པ་དང་གཉེན་པོའི་ཕྱོགས་ཀྱི་རྣམ་པར་རྟོག་པ་སྤངས་པ་མེད་པའི་
ཕྱོགས་གཅིག་པའི་དག་པར་ཐལ་བར་འགྱུར་རོ། །ཞེས་གསུངས་ལ། དེའི་དོན་ནི་སེམས་ཙམ་
པས༑ འཕགས་པའི་མཉམ་གཞག་ཡེ་ཤེས་ཀྱིས་ཆོས་ཉིད་བདེན་གྲུབ་ལ་དམིགས་
ལ༑ འཕགས་པའི་རྗེས་ཐོབ་ཡེ་ཤེས་ཀྱིས་གཞན་དབང་བདེན་གྲུབ་ལ་དམིགས་པར་འདོད་པ་
ཡིན་ལ། དེ་ལྟར་ན་འཕགས་པའི་མཉམ་གཞག་ཡེ་ཤེས་ཀྱིས་ཆོས་ཉིད་ལ་དམིགས་ཏེ་བསྒོམས་
པའི་སྒྲིབ་པའི་ས་བོན་ཇེ་དག་ལ་སོང་སྟེ་དམིགས་པ་དག་པ་གོང་ནས་གོང་དུ་འགྲོ་བར་མེད་པར་
ཐལ༑ དམ་བཅའ་དེའི་ཕྱིར། སེམས་ཙམ་པ་ན་རེ། ཆུ་རྙོག་པས་དག་གསེར་གཡས་དག་ནམ་
མཁའ་རྡུལ་གྱིས་དག་པ་བཞིན་དུ་དྲི་མ་ཡང་གཉེན་པོའི་སྟོབས་ཀྱིས་དག་པརའདོད་དོ་ཞེ་ན། དེ་

ལྟར་ན་གཉེན་པོ་མཉམ་གཞག་ཡེ་ཤེས་ལ་བ་ཛིན་གྱི་བློ་སྤང་དུ་མེད་པར་ཐལ། དེ་བདེན་
པར་གྲུབ་པའི་ཕྱིར། འདོད་ན། མི་མཐུན་ཕྱོས་ཤེས་སྒྲིབ་སྤང་དུ་མེད་པར་ཐལ། འདོད་པའི་
ཕྱིར༑ འདོད་ན། །སངས་རྒྱས་ཀྱིས་ཤེས་སྒྲ་མ་སྤངས་པར་ཐལ འདོད་པའི་ཕྱིར། འདོད་
ན༑ སངས་རྒྱས་ཀྱི་དག་པ་དེ་དག་ཕྱོགས་རེཙམ་ཡིན་པར་ཐལ། འདོད་པའི་ཕྱིར། སེམས་
ཙམ་པ་ན་རེ། མདོ་ལས། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་ངོ་བོ་
མེད་པའོ། །ཞེས་སྟོང་ཉིད་བདེན་གྲུབ་ཏུ་རྣམ་མཁྱེན་གྱིས་དམིགས་པར་བཤད་པས་དམིགས་པ་
དག་པ་གོང་ནས་གོང་དུ་འགྲོ་བར་མེད་པའི་ཉེས་པ་ཁྱེད་རང་ལ་ཡང་མཚུངས་སོ་ཞེ་ན། །སྐྱོན་
མེད་དེ། མདོ་ལས། རྣམ་མཁྱེན་གྱིས་བདེན་པའི་ངོ་བོ་མེད་པ་ལ་དམིགས་པར་བསྟན་
གྱི ༑སྟོང་ཉིད་བདེན་གྲུབ་རྣམ་མཁྱེན་གྱི་དམིགས་པར་མ་བསྟན་པའི་ཕྱིར། འོ་ན་རིགས་དང་
དམིགས་པ་ལ་ཁྱད་པར་ཅི་ཡོད་ཅེ་ན། རིགས་ཀྱི་སྐབས་སུ་ཆོས་ཉིད་གཙོ་ཆེ་བར་བསྟན་པ་ཡིན་
ཏེ༑ དྲི་བཅས་སེམས་ཀྱི་ཆོས་ཉིད་རང་བཞིན་གནས་རིགས་སུ་འཇོག་པའི་ཕྱིར། དམིགས་པའི་
སྐབས་སུ་ཀུན་རྫོབ་གཙོ་ཆེ་བར་བསྟན་པ་ཡིན་ཏེ། ཆོས་ཅན་ཀུན་རྫོབ་པའི་ཆོས་ལའང་དམིགས་
ནས་བདེན་འཛིན་གྱི་སྒྲོ་འདོགས་གཅོད་པའི་ཕྱིར། རིགས་དང་དམིགས་པ་གཉིས་འགལ་བ་མ་
ཡིན་ཏེ། དྲི་བཅས་སེམས་ཀྱི་ཆོས་ཉིད་དེ་དེ་གཉིས་ཀ་ཡིན་པའི་ཕྱིར་ཞེས་པའི་དོན་ཡིན་
ནོ༑ ༑དམིགས་པ་ཆོས་རྣམས་ཐམས་ཅད་དེ། །དེ་ཡང་དགེ་ལ་སོགས་པ་ཡིན། །ཞེས་སོགས་
ཀྱི་ངག་དོན་ནི། ཆོས་ཉིད་ཆོས་ཅན། ཐེག་ཆེན་སྒྲུབ་པའི་དམིགས་པ་ཡིན་ཏེ། དེས་སྒྲོ་འདོགས་
གཅད་པར་བྱ་བའི་གཞི་ཡིན་པའི་ཕྱིར། དམིགས་པ་དེ་ལ་ཡང་དུ་མར་ཡོད་དེ། དགེ་སོགས་
བཅུ་གཅིག་ཏུ་ཡོད་པའི་ཕྱིར།
རིགས་སད་པའི་གང་ཟག་དེས་དམིགས་པ་ཆོས་ཐམས་ཅད་ལ་དམིགས་ནས་
ཐེག་ཆེན་གྱི་སྒྲུབ་པ་ཉམས་སུ་ལེན་པ་ཡིན་ན་ཆེད་དུ་བྱ་བ་གང་ཐོབ་པའི་ཆེད་དུ་ཡིན་ཞེ་ན། ཆེད་

དུ་བྱ་བ་གསུམ་པོ་ཐོབ་པའི་ཆེད་དུ་ཉམས་སུ་སྟོན་པལ། སེམས་ཅན་ཀུན་མཆོག་
སྒྲུབ་པའི་ཆེད་དུ་བྱ་བ་གང་ཡིན་ཞེ་ན། ཆེད་དུ་བ། ཞེས་གསུངས་པའི་ཕྱིར། ཐེག་ཆེན་གྱི་
སྒྲུབ་པའི་ཆེད་དུ་བྱ་བ་ལ་ཆེན་པོ་གསུམ་དུ་འཇོག་པའི་རྒྱ་མཚན་ཡོད་དེ། དམག་དཔོན་དཔའ་བོ་
གཡུལ་དུ་འཇུག་པའི་ཚེ། གཞོམ་བྱ་ཕ་རོལ་གྱི་དགྲ་དེ་མ་ལུས་པ་གཞོམ་པ་དང་། ཐོབ་བྱ་ཕ་
རོལ་གྱི་ཡུལ་འཁོར་མ་ལུས་པ་ཐོབ་པ་དང་། རང་ཉིད་འགྲན་ཟླ་མེད་པའི་མཆོག་ཏུ་གྱུར་པའི་
ཕྱིར་དུ་གཡུལ་དུ་འཇུག་པ་བཞིན་དུ། བྱང་ཆུབ་སེམས་དཔའ་སྒྲུབ་པ་ཉམས་སུ་ལེན་པ་ལ་
འཇུག་པ་ན་ཡང་སྤང་བྱ་མ་ལུས་པར་སྤངས་ཐོབ་བྱ་མ་ལུས་པ་ཐོབ་པའི་སྒོ་ནས་རང་ཉིད་སེམས་
ཅན་མཆོག་ཉིད་དུ་འགྱུར་བའི་ཆེད་དུ་སྒྲུབ་པ་ཉམས་སུ་ལེན་པ་ལ་འཇུག་པའི་ཕྱིར། དེ་ལྟར་ཡང་
ཉི་སྣང་ལས། དེས་ན་དེ་ལྟར་སྤངས་པ་དང་རྟོགས་པའི་ཁྱད་པར་ཅན་སེམས་ཅན་གྱི་ཚོགས་ཆེན་
པོ་དང་། སེམས་ཅན་གྱི་སྡེ་ཆེན་པོའི་མཆོག་ཏུ་བྱེད་པའི་མཚན་ཉིད་ལས་རྒྱལ་བའི་ཆེད་དུ་བྱ་བ་
དང་། ཆོས་མཐུན་པར་བྱང་ཆུབ་སེམས་དཔའི་ཁྱད་པར་ཅན་ཉིད་སྒྲུབ་པའི་ཆེད་དུ་བྱ་བ་ཡིན་
པར་རིག་པར་བྱའོ། །ཞེས་སོགས་གསུངས། ༈ སྐབས་འདིར་མ ་པ་ལ། ཐེག་
ཆེན་སྒྲུབ་པའི་ཆེད་དུ་བྱ་བ་ལ་མཚན་ཉིད། དབྱེ་བ། གྲངས་ངེས། གོ་རཾ
ལྔ་༑ དང་པོ་ནི། ཐོབ་བྱ་མཐར་ཐུག་ཏུ་དམིགས་པ། དེའི་མཚན་ཉིད།
དབྱེ་ན། སེམས་ཆེན་པོ། །སྤོང་བ་ཆེན་པོ། །རྟོགས་པ་ཆེན་པོ་སྟེ་གསུམ
ཉིད་དང༌། དབྱེ་བ་གཉིས། དང་པོ་ནི། གཞན་དོན་མཐར་ཕྱིན་པའི་མ
པ༑ དེའི་མཚན་ཉིད། གཉིས་པ་ནི། དེ་ལ་སྒྲས་བརྗོད་རིགས་ཀྱི་སྒོ་ནས
སེམས་ཆེན་པོ་དང་། མཐར་ཐུག་གི་དེ་གཉིས། དང་པོ་ཚོགས་ལམ་ན་ཡང་ཡེ
པ་བ་དང་། གཉིས་པ་སངས་རྒྱས་ཀྱི་ས་ཁོ་ན་ན་ཡོད་པས་དེ་དངོས་ཡིན་ནོ། །

ནི༑ བཟོ་གནས་དང་སྤྱོད་ལམ་པའི་སེམས་བྱུང་ལྟ་བུ། གསུམ་པ་ནི། ལུང་མ་བསྟན་པའི་
སེམས་དང་མཚུངས་པར་ལྡན་པའི་སེམས་བྱུང་ལྟ་བུ། བཞི་པ་ནི། ལུང་མ་བསྟན་པའི་སེམས་
ཀྱིས་ཀུནནས་བསླངས་པའི་ལུས་ངག་གི་ལས་ལྟ་བུ། ཡང་དེའི་སྒྲིབ་ལུང་མ་བསྟན་དང༌། མ་
སྒྲིབ་ལུང་མ་བསྟན་གཉིས། དང་པོ་ནི། ཁམས་གོང་གི་སས་བསྡུས་པའི་འཇིག་ལྟ་ལྟ་
བུ༑ གཉིས་པ་ནི། སོ་སྐྱེའི་མིག་དབང་ལྟ་བུའོ།།
གསུམ་པ་ནི། སེམས་ཙམ་པའི་ལུགས་བྱེ་བྲག་ཏུ་འགོག་ཚུལ་བཤད་པ་
ལ༑ འགྲེལ་ཆེན་ལས། གང་ཡང་ཆོས་ཀྱི་དབྱིངས་རྟག་ཏུ་རྣམ་པར་དག་པ་གཉིས་སུ་མེད་པའི་
ཡེ་ཤེས་ཉིད་ནི་དམིགས་པ་ཡིན་ནོ། །སྙམ་དུ་སེམས་པ་དེ་དག་གིས་ནི། རྟག་ཏུ་རྣམ་པར་དག་
པ་ཉིད་ཡིན་པའི་ཕྱིར་གོང་ནས་གོང་དུ་རྣམ་པར་དག་པའི་ཁྱད་པར་དུ་འགྲོ་བར་ཇི་ལྟར་བརྗོད་པར་
བྱ༑ ཆུ་ཁམས་གསེར་དང་ནམ་མཁའ་རྣམས། །དག་པ་བཞིན་དུ་དག་པར་འདོད། །ཅེས་བྱ་བ་
ཡིན་ནོ་ཞེ་ན། དེ་ལྟར་ན་དག་པ་ནི་དེ་ཁོ་ན་ཉིད་ཀྱི་ཡེ་ཤེས་ཡིན་ནོ། །ཞེས་གཉེན་པོའི་ཕྱོགས་ལ་
མངོན་པར་ཞེན་པའི་ཕྱིར་དུ་མི་མཐུན་པའི་ཕྱོགས་ལ་མངོན་པར་ཞེན་པ་དོན་གྱིས་འཕངས་པ་ཡིན་
ནོ༑ ༑དེ་བས་ན་མི་མཐུན་པ་དང་གཉེན་པོའི་ཕྱོགས་ཀྱི་རྣམ་པར་རྟོག་པ་སྤངས་པ་མེད་པའི་
ཕྱོགས་གཅིག་པའི་དག་པར་ཐལ་བར་འགྱུར་རོ། །ཞེས་གསུངས་ལ། དེའི་དོན་ནི་སེམས་ཙམ་
པས༑ འཕགས་པའི་མཉམ་གཞག་ཡེ་ཤེས་ཀྱིས་ཆོས་ཉིད་བདེན་གྲུབ་ལ་དམིགས
ལ༑ འཕགས་པའི་རྗེས་ཐོབ་ཡེ་ཤེས་ཀྱིས་གཞན་དབང་བདེན་གྲུབ་ལ་དམིགས་པར་འདོད་པ་
ཡིནལ། དེ་ལྟར་ན་འཕགས་པའི་མཉམ་གཞག་ཡེ་ཤེས་ཀྱིས་ཆོས་ཉིད་ལ་དམིགས་ཏེ་བསྒོམས་
པའི་སྒྲིབ་པའི་ས་བོན་ཇེ་དག་ལ་སོང་སྟེ་དམིགས་པ་དག་པ་གོང་ནས་གོང་དུ་འགྲོ་བར་མེད་པར་
ཐལ༑ དམ་བཅའ་དེའི་ཕྱིར། སེམས་ཙམ་པ་ན་རེ། ཆུ་རྙོག་པས་དག་གསེར་གཡས་དག་ནམ་
མཁའ་རྡུལ་གྱིས་དག་པ་བཞིན་དུ་དྲི་མ་ཡང་གཉེན་པོའི་སྟོབས་ཀྱིས་དག་པརའདོད་དོ་ཞེ་ན། དེ་

བུ༑ དེ་ཡང་བཏགས་པ་བ་ཡིན་ནོ། །གཉིས་པ་ནི། ངོ་ཚ་མེད་པ་དང་ཁྲེལ་མེད་པའི་སེམས་བྱུང་
ལྟ་བུ། གསུམ་པ་ནི། དེ་དང་མཚུངས་ལྡན་གྱི་སེམས་བྱུང་ལྟ་བུ། བཞི་པ་ནི། མི་དགེ་བའི་
སེམས་ཀྱིས་ཀུན་ནས་བསླངས་པའི་ལུས་ངག་གི་ལས་ལྟ་བུ། དེ་ལ་སྒས་བརྗོད་རིགས་ཀྱི་སྒོ་
ནས་དབྱེ་ན་བཅུ་གཉིས་སུ་ཡོད་དེ། ཀུན་བཏུས་ལས། ཇི་ལྟར་ན་མི་དགེ་བ་ཡིན། མི་དགེ་བ་
རྣམས་ནི་དུ་ཞིག ཅིའི་ཕྱིར་མི་དགེ་བར་བརྟག་ཅེ་ན། ངོ་བོ་ཉིད་དང་། འབྲེལ་བ་དང༌། རྗེས་སུ་
འབྲེལ་བ་དང༌། སློང་བ་དང་། དོན་དམ་པ་དང་། སྐྱེ་བས་ཐོབ་པ་དང་། སྦྱོར་བ་དང་། མདུན་
དུ་བྱ་བ་དང༌། གནོད་པ་བྱེད་པ་དང༌། ཡོངས་སུ་འཛིན་པ་དང༌། མི་མཐུན་པའི་ཕྱོགས་
དང་༑ བར་ཏུ་གཅོད་པས་ཀྱང་མི་དགེ་བར་བལྟའོ། །ཞེས་གསུངས་པའི་ཕྱིར། དེ་ཡང་ངོ་བོ་
ཉིད་ཀྱི་དེ་བཤད་ཟིན། འབྲེལ་བའི་དེ་མཚུངས་ལྡན་གྱི་དེ་དང་། རྗེས་སུ་འབྲེལ་བའི་དེ་མི་དགེ་
བའི་བག་ཆགས་ལྟ་བུ། སློང་བའི་དེ་ཀུན་སློང་གི་དེ་དང༌། དོན་དམ་པའི་དེ་བཤད་ཟིན། སྐྱེ་
བས་ཐོབ་པའི་དོན་སྐྱེ་བ་སྔ་མར་ལས་གོམས་པའི་སྟོབས་ཀྱིས་ཐོབ་པའི་མི་དགེ་བ་ལྟ་བུ། སྦྱོར་
བའི་དེ་ནི་ཚུལ་བཞིན་མིན་པ་ཡིད་ལ་བྱེད་པ་ལྟ་བུ། མདུན་དུ་བྱ་བའི་དེ་ནི་དབང་ཕྱུག་
དང་༑ ༑ཁྱབ་འཇུག་སོགས་མངོན་དུ་བྱས་ནས་སྐྱབས་ཡང་དག་ཏུ་འཛིན་པ་ལྟ་བུ། གནོད་པར་
བྱེད་པའི་དེ་གཞན་ལ་གནོད་པའི་ལས་ལྟ་བུ། ཡོངས་སུ་འཛིན་པའི་དེ་ནི་གཞན་མི་དགེ་བ་ལ་
སྦྱོར་བ་ལྟ་བུ། མི་མཐུན་པའི་ཕྱོགས་ཀྱི་དེ་ནི་དད་པའི་མི་མཐུན་ཕྱོགས་མ་དད་པ་ལྟ་བུ། བར་དུ་
གཅོད་པའི་མི་དགེ་བ་ནི་གཞན་གྱི་དགེ་བ་ལ་བར་དུ་གཅོད་པར་བྱེད་པའི་ལས་ལྟ་བུ། གསུམ་པ་
ལ་མཚན་ཉིད་དང་། དབྱེ་བ་གཉིས། དང་པོ་ནི། དགེ་མི་དགེ་གང་རུང་གིས་བསྡུས་པ་མ་ཡིན་
པའི་ཆོས་སུ་དམིགས་པ། ལུང་མ་བསྟན་གྱི་མཚན་ཉིད། གཉིས་པ་ནི། དེ་ལ་དབྱེ་ན། དོན་
དམ་པའི་དེ། ངོ་བོ་ཉིད་ཀྱི་དེ། མཚུངས་ལྡན་གྱི་དེ། ཀུན་སློང་གི་ལུང་མ་བསྟན་དང་
བཞི༑ དང་པོ་ནི། ནམ་མཁའ་དང་སོ་སོར་བཏགས་མིན་གྱི་འགོག་པ་ལྟ་བུ། གཉིས་པ་

དུ་བྱ་བ་གསུམ་པོ་ཐོབ་པའི་ཆེད་དུ་ཉམས་སུ་ལེན་ཞེས་སྟོན་པ་ལ། སེམས་ཅན་ཀུན་མཆོག་ཉིད་
སེམས་དང༌། །ཞེས་སོགས་གསུངས་པ་ཡིན་ཏེ། འགྲེལ་པ་འདིར། དམིགས་པ་དེ་ལྟ་བུ་ལ་
སྒྲུབ་པའི་ཆེད་དུ་བྱ་བ་གང་ཡིན་ཞེ་ན། ཆེད་དུ་བྱ་བ། ཞེས་གསུངས་པའི་ཕྱིར། ཐེག་ཆེན་གྱི་
སྒྲུབ་པའི་ཆེད་དུ་བྱ་བ་ལ་ཆེན་པོ་གསུམ་དུ་འཇོག་པའི་རྒྱུ་མཚན་ཡོད་དེ། དམག་དཔོན་དཔའ་བོ་
གཡུལ་དུ་འཇུག་པའི་ཚེ། གཞོམ་བྱ་ཕ་རོལ་གྱི་དགྲ་དེ་མ་ལུས་པ་གཞོམ་པ་དང་། ཐོབ་བྱ་ཕ་
རོལ་གྱི་ཡུལ་འཁོར་མ་ལུས་པ་ཐོབ་པ་དང་། རང་ཉིད་འགྲན་ཟླ་མེད་པའི་མཆོག་ཏུ་གྱུར་པའི་
ཕྱིར་དུ་གཡུལ་དུ་འཇུག་པ་བཞིན་དུ། བྱང་ཆུབ་སེམས་དཔའ་སྒྲུབ་པ་ཉམས་སུ་ལེན་པ་ལ་
འཇུག་པ་ན་ཡང་སྤང་བྱ་མ་ལུས་པར་སྤངས་ཐོབ་བྱ་མ་ལུས་པ་ཐོབ་པའི་སྒོ་ནས་རང་ཉིད་སེམས་
ཅན་མཆོག་ཉིད་དུ་འགྱུར་བའི་ཆེད་དུ་སྒྲུབ་པ་ཉམས་སུ་ལེནཔ་ལ་འཇུག་པའི་ཕྱིར། དེ་ལྟར་ཡང་
ཉི་སྣང་ལས། དེས་ན་དེ་ལྟར་སྤངས་པ་དང་རྟོགས་པའི་ཁྱད་པར་ཅན་སེམས་ཅན་གྱི་ཚོགས་ཆེན་
པོ་དང་། སེམས་ཅན་གྱི་སྡེ་ཆེན་པོའི་མཆོག་ཏུ་བྱེད་པའི་མཚན་ཉིད་ལས་རྒྱལ་བའི་ཆེད་དུ་བྱ་བ་
དང་༑ ཆོས་མཐུན་པར་བྱང་ཆུབ་སེམས་དཔའི་ཁྱད་པར་ཅན་ཉིད་སྒྲུབ་པའི་ཆེད་དུ་བྱ་བ་ཡིན་
པར་རིག་པར་བྱའོ། །ཞེས་སོགས་གསུངས། ༈ སྐབས་འདིར་མཐའ་དཔྱད་པ་ལ། ཐེག་
ཆེན་སྒྲུབ་པའི་ཆེད་དུ་བྱ་བ་ལ་མཚན་ཉིད། དབྱེ་བ། གྲངས་ངེས། གོ་རིམ། ས་མཚམས་དང་
ལྔ་༑ དང་པོ་ནི། ཐོབ་བྱ་མཐར་ཐུག་ཏུ་དམིགས་པ། དེའི་མཚན་ཉིད། གཉིས་པ་ནི། དེ་ལ་
དབྱེ་ན། སེམས་ཆེན་པོ། །སྤོང་བ་ཆེན་པོ། །རྟོགས་པ་ཆེན་པོ་སྟེ་གསུམ། དང་པོ་ལ མཚན་
ཉིད་དང༌། དབྱེ་བ་གཉིས། དང་པོ་ནི། གཞན་དོན་མཐར་ཕྱིན་པའི་མཁྱེན་པར་དམིགས་
པ༑ དེའི་མཚན་ཉིད། གཉིས་པ་ནི། དེ་ལ་སྒྲས་བརྗོད་རིགས་ཀྱི་སྒོ་ནས་གནས་སྐབས་ཀྱི་
སེམས་ཆེན་པོ་དང་། མཐར་ཐུག་གི་དེ་གཉིས། དང་པོ་ཚོགས་ལམ་ན་ཡང་ཡོད་པས་བཏགས་
པ་བ་དང་། གཉིས་པ་སངས་རྒྱས་ཀྱི་ས་ཁོ་ན་ན་ཡོད་པས་དེ་དངོས་ཡིན་ནོ། །ཡང་དེ་ལ་སྒྲས་

ལྟར་ན་གཉེན་པོ་མཉམ་གཞག་ཡེ་ཤེས་ལ་བདེན་འཛིན་གྱི་བློ་སྤང་དུ་མེད་པར་ཐལ། དེ་བདེན་
པར་གྲུབ་པའི་ཕྱིར། འདོད་ན། མི་མཐུན་ཕྱོགས་ཤེས་སྒྲིབ་སྤང་དུ་མེད་པར་ཐལ། འདོད་པའི་
ཕྱིར༑ འདོད་ན། །སངས་རྒྱས་ཀྱིས་ཤེས་སྒྲིབ་མ་སྤངས་པར་ཐལ འདོད་པའི་ཕྱིར་འདོད་
ན༑ སངས་རྒྱས་ཀྱི་དག་པ་དེ་དག་ཕྱོགས་རེ་ཙམ་ཡིན་པར་ཐལ། འདོད་པའི་ཕྱིར། སེམས་
ཙམ་པ་ན་རེ། མདོ་ལས། རབ་འབྱོར་རྣམ་པ་ཐམས་ཅད་མཁྱེན་པ་ཉིང་ཀྱི་དམིགས་པ་ནི་ངོ་བོ་
མེད་པའོ། །ཞེས་སྟོང་ཉིད་བདེན་གྲུབ་ཏུ་རྣམ་མཁྱེན་གྱིས་དམིགས་པར་བཤད་པས་དམིགས་པ་
དག་པ་གོང་ནས་གོང་དུ་འགྲོ་བར་མེད་པའི་ཉེས་པ་ཁྱེད་རང་ལ་ཡང་མཚུངས་སོ་ཞེ་ན། །སྐྱོན་
མེད་དེ། མདོ་ལས། རྣམ་མཁྱེན་གྱིས་བདེན་པའི་ངོ་བོ་མེད་པ་ལ་དམིགས་པར་བསྟན་
གྱི ༑སྟོང་ཉིད་བདེན་གྲུབ་རྣམ་མཁྱེན་གྱི་དམིགས་པར་མ་བསྟན་པའི་ཕྱིར། འོ་ན་རིགས་དང་
དམིགས་པ་ལ་ཁྱད་པར་ཅི་ཡོད་ཅེ་ན། རིགས་ཀྱི་སྐབས་སུ་ཆོས་ཉིད་གཙོ་ཆེ་བར་བསྟན་པ་ཡིན་
ཏེ༑ དྲི་བཅས་སེམས་ཀྱི་ཆོས་ཉིད་རང་བཞིན་གནས་རིགས་སུ་འཇོག་པའི་ཕྱིར། དམིགས་པའི་
སྐབས་སུ་ཀུན་རྗོབ་གཙོ་ཆེ་བར་བསྟན་པ་ཡིན་ཏེ། ཆོས་ཅན་ཀུན་རྫོབ་པའི་ཆོས་ལའང་དམིགས་
ནས་བདེན་འཛིན་གྱི་སྒྲོ་འདོགས་གཅོད་པའི་ཕྱིར། རིགས་དང་དམིགས་པ་གཉིས་འགལ་བ་མ་
ཡིན་ཏེ། དྲི་བཅས་སེམས་ཀྱི་ཆོས་ཉིད་དེ་དེ་གཉིས་ཀ་ཡིན་པའི་ཕྱིར་ཞེས་པའི་དོན་ཡིན་
ནོ༑ ༑དམིགས་པ་ཆོས་རྣམས་ཐམས་ཅད་དེ། །དེ་ཡང་དགེ་ལ་སོགས་པ་ཡིན། །ཞེས་སོགས་
ཀྱི་ངག་དོན་ནི། ཆོས་ཉིད་ཆོས་ཅན། ཐེག་ཆེན་སྒྲུབ་པའི་དམིགས་པ་ཡིན་ཏེ། དེས་སྒྲོ་འདོགས་
གཅད་པར་བྱ་བའི་གཞི་ཡིན་པའི་ཕྱིར། དམིགས་པ་དེ་ལ་ཡང་དུ་མར་ཡོད་དེ། དགེ་སོགས་
བཅུ་གཅིག་ཏུ་ཡོད་པའི་ཕྱིར།
རིགས་སད་པའི་གང་ཟག་དེས་དམིགས་པ་ཆོས་ཐམས་ཅད་ལ་དམིགས་ནས་
ཐེག་ཆེན་གྱི་སྒྲུབ་པ་ཉམས་སུ་ལེན་པ་ཡིན་ན་ཆེད་དུ་བྱ་བ་གང་ཐོབ་པའི་ཆེད་དུ་ཡིན་ཞེ་ན། ཆེད་

བརྗོད་རིགས་ཀྱི་སྒོ་ནས་སེམས་དམན་པ་གང་གིས་ཀྱང་མི་ཕྱེད་པ་རྡོ་རྗེ་ལྟ་བུའི་སེམས། རྟག་ཏུ་
རློམ་སེམས་མེད་པ་མི་འགྱུར་བའི་སེམས། གཞན་གྱི་བྱ་བ་ལ་འཇུག་པ་རླབས་པོ་ཆེའི་
སེམས༑ གཞན་སྡུག་བསྔལ་ལས་སྐྱོབ་པ་ཕནཔ་དང་བདེ་བའི་སེམས། སེམས་ཅན་བློས་མི་
གཏོང་བའི་སེམས། སེམས་ཅན་ཀུན་གྱི་མཆོག་ཏུ་གྱུར་པའི་སེམས་དང་བདུན་དུ་ཡོད་པ་
ལས༑ འདི་དག་ལ་ཡང་དངོས་བཏགས་ཅི་རིགས་སུ་ཡོད་དོ། །སྤོང་བ་ཆེན་པོ་ལ་མཚན་ཉིད་
དང་༑ དབྱེ་བ་གཉིས། དང་པོ་ནི། སྒྲིབ་གཉིས་སྤངས་པའི་བྲལ་བར་དམིགས་པ། དེའི་མཚན་
ཉིད༑ གཉིས་པ་དེ་ལ་སྒྲས་བརྗོད་རིགས་ཀྱི་སྒོ་ནས་གནས་སྐབས་ཀྱི་དེ་དང་། མཐར་ཐུག་གི་དེ་
གཉིས་སུ་ཡོད། དང་པོ་ནི། ཐེག་པ་ཆེན་པོའི་སྦྱོར་ལམ་ན་ཡང་ཡོད་པས་བཏགས་པ་བ་
དང་༑ གཉིས་པ་སངས་རྒྱས་ཀྱི་ས་ཁོ་ན་ན་ཡོད་པས་དངོས་ཡིན་ནོ། །རྟོགས་པ་ཆེན་པོ་ལ་
མཚན་ཉིད་དང་། དབྱེ་བ་གཉིས། དང་པོ་ནི། ཆོས་ཐམས་ཅད་མངོན་སུམ་དུ་རྟོགས་པ་མཐར་
ཐུག་པའི་ཡེ་ཤེས་སུ་དམིགས་པ། དེའི་མཚན་ཉིད། གཉིས་པ་དེ་ལ་སྒྲས་བརྗོད་རིགས་ཀྱི་སྒོ་
ནས་གནས་སྐབས་ཀྱི་དེ་དང༌། མཐར་ཐུག་གི་དེ་གཉིས་སུ་ཡོད། དང་པོ་ནི། ཐེག་ཆེན་གྱི
ཚོགས་ལམ་ན་ཡང་ཡོད་པས་བཏགས་པ་བ་དང་། གཉིས་པ་སངས་རྒྱས་ཀྱི་ས་ཁོ་ན་ན་ཡོད་
པས་དངོས་ཡིན་ནོ། །ཡང་མདོ་ལས། རྟོགས་པ་ཆེན་པོའི་སེམས། བྱང་ཆུབ་ཀྱི་
སེམས༑ ཐམས་ཅད་མཁྱེན་པའི་སེམས། ཟག་པ་མེད་པའི་སེམས། ཉམས་པ་མེད་པའི་
སེམས༑ ཉན་རང་དང་མཐུན་མོང་མ་ཡིན་པའི་སེམས་དང་དྲུག་གསུངས། དང་པོ་ནི། སངས་
རྒྱས་ཀྱི་སའི་སེམས་ལ་དགོངས་ལ། བར་པ་བཞི་ནི་མེ་ལོང་ལྟ་བུའི་ཡེ་ཤེས་སོགས་བཞི་ལ་
དགོངས༑ དྲུག་པ་ནི་དེ་ཐམས་ཅད་དང་མཐུན་མོང་མ་ཡིན་པའི་ཡོན་ཏན་ལ་དགོངས་པ་ཡིན་ནོ།།
གསུམ་པ་ནི། ཐེག་ཆེན་སྒྲུབ་པའི་ཆེད་དུ་བྱ་བ་ལ་གསུམ་པོ་འདིར་ངེས་ཏེ་
ཐེག་ཆེན་སྒྲུབ་པའི་ཆེད་དུ་བྱ་བ་དེ་དོན་གཉིས་མཐར་ཕྱིན་པའི་ཡོན་ཏན་ཡིན་ལ། གཞན་དོན་

མཐར་ཕྱིན་པའི་དེ་སེམས་ཆེན་པོས་གཙོ་བོར་བསྡུས། རང་དོན་མཐར་ཕྱིན་པ་ལ་སྤངས་རྟོགས་
གཉིས་ལས། སྤངས་པ་མཐར་ཐུག་སྤོང་བ་ཆེན་པོས་བསྡུས། རྟོགས་པ་མཐར་ཐུར་རྟོགས་པ་
ཆེན་པོས་བསྡུས་པའི་ཕྱིར། །བཞི་པ་ནི། ཆེན་པོ་གསུམ་གྱི་གོ་རིམ་འདི་ལྟར་སྟོན་པའི་རྒྱུ་མཚན་
ཡོད་དེ། གཞན་དོན་མཐར་ཕྱིན་པའི་སེམས་ཆེན་པོ་དེ་གཙོ་ཆེ་བས་དང་པོར་བསྟན། དེ་ཐོབ་པ་
མི་མཐུན་ཕྱོགས་མ་ལུས་པར་སྦོང་བ་ལ་རག་ལས་པས་དེའི་རྗེས་སུ་སྤོང་བ་ཆེན་པོ་བསྟན། དེ་
ཐོབ་པ་ཡང་ཡུལ་ཕྱིན་ཅི་མ་ལོག་པར་རྟོགས་པ་ལ་རག་ལས་པས། དེའི་རྗེས་སུ་རྟོགས་པ་ཆེན་
པོ་བསྟན་པའི་ཕྱིར། ཡང་ན་རྒྱལ་པོ་རྒྱལ་སྲིད་ལ་དབང་བསྒྱུར་བའི་དཔེ་དེས་ཀྱང་གོ་རིམ་དེ་
འགྲུབ་སྟེ། རྒྱལ་པོ་དེའི་ཚེ་དང་པོར་རང་ཉིད་ཀུན་གྱི་མཆོག་ཏུ་བྱ་བའི་ཕྱིར་དུ་རྒྱལ་པོར་དབང་
བསྐུར༑ དེའི་རྗེས་སུ་ཕས་ཀྱི་རྒོལ་བ་རྒྱལ་ཕྲན་ངན་པ་རྣམས་ཚར་གཅོད། དེའི་རྗེས་སུ་ཐོབ་བྱ་
རྣམས་ཐོབ་པའི་སྒོ་ནས་རྒྱལ་སྲིད་ལ་དབང་བསྒྱུར་བའི་ཕྱིར། ལྔ་པ་ནི། དེའི་ས་མཚམས་ནི་
སངས་རྒྱས་ཀྱི་ས་ཁོ་ན་ན་ཡོད་དོ། །ངག་དོན་ནི། འདིར་བསྟན་ཆེན་པོ་གསུམ་པོ་དེ་ཆོས་
ཅན༑ ཐེག་ཆེན་སྒྲུབ་པའི་ཆེད་དུ་བྱ་བ་ཡིན་ཏེ། དེའི་ཐོབ་བྱ་མཐར་ཐུག་ཡིན་པའི་ཕྱིར། རིགས
སད་པའི་གང་ཟག་དེ་དམིགས་པ་ཆོས་ཐམས་ཅད་ལ་དམིགས་ནས་ཆེད་དུ་བྱ་བ་ཆེན་པོ་གསུམ་
ཐོབ་པའི་ཕྱིར་དུ་ཐེག་ཆེན་གྱི་སྒྲུབ་པ་ཉམས་སུ་ལེན་པ་ཡིན་ན། ཉམས་སུ་བླང་བྱའི་སྒྲུབ་པ་དེ་ལ་
དུ་ཞིག་ཏུ་ཡོད་སྐམ་ན། སྟོན་ཚུལ་གྱི་སྒོ་ནས་མཁྱེན་པ་ཡུལ་གྱི་སྒྲུབ་པ་དང་། སྦྱོར་བ་བྱེ་བྲག་གི་
སྒྲབ་པ་གཉིས་སུ་ཡོད། ཅེས་སྟོན་པ་ལ། རྣམ་པ་ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་
སྤྱིར་དགེ་བའི་ཆོས་ཀྱི་རྟེན་ཅན། ཞེས་པ་ནས། མངོན་པར་རྟོགས་པ་རེ་རེ་ཞིང་ཕ་རོལ་ཏུ་ཕྱིན་པ་
དྲུག་གི་རྟེན་ཅན་གྱི་བྱ་བ་ནི་སྒྲུབ་པ་སྟེ། ཞེས་པའི་བར་གསུངས། མཚན་གཞིའི་སྒོ་ནས་རྒྱུད་ལ་
སྐྱེ་བའི་དབང་དུ་བྱས་ན། གོ་སྒྲུབ། འཇུག་སྒྲུབ། ཚོགས་སྒྲུབ། ངེས་འབྱུང་སྒྲུབ་པ་སྟེ་བཞིར་
ཡོད་ཅེས་འཆད་བ་ལ། དེ་ལྟར་ཇི་ལྟ་བ་བཞིན། ཞེས་པ་ནས། གོ་ཆ་དང་། འཇུག་པ་

དང་༑ ཚོགས་དང༌། ངེས་པར་འབྱུང་བ་རྣམས། ཞེས་པའི་བར་གསུངས།
༈ འདི་དག་གི་སྐབས་སུ་མཐའ་དཔྱད་པ་ལ། ཐེག་པ་ཆེན་པོའི་སྒྲུབ་པ་
ལ༑ མཚན་ཉིད། དབྱེ་བ། ས་མཚམས་དང་གསུམ། དང་པོ་ནི། ཐེག་ཆེན་སེམས་བསྐྱེད་ལ་
བརྟེན་ནས་ཆེན་པོ་གསུམ་སྒྲུབ་པའི་སེམས་དཔའི་མངོན་རྟོགས་སུ་དམིགས་པ། ཐེག་ཆེན་སྒྲུབ་
པའི་མཚན་ཉིད། དེ་ཡང་ཁྱད་ཆོས་གསུམ་དང་ལྡན་ཏེ། ཐེག་ཆེན་སེམས་བསྐྱེད་དེ་ལ་བརྟེན་
ནས་སེམས་ཅན་གྱི་དོན་ཉམས་སུ་ལེན་པ། གཞན་དོན་ལ་བརྩོན་པས་དཀའ་དཔྱད་བཟོད་
པ༑ འབྲས་བུ་སངས་རྒྱས་སྒྲུབ་པའི་དོན་ཆེན་པོ་རྣམས་ཀྱི་ཁྱད་པར་དང་ལྡན་པའི་ཕྱིར། མདོ་སྡེ་
རྒྱན་ལས། གནས་རྩོམ་འབྲས་བུ་འབྱུང་བ་ཆེ་བདག་ཉིད། །རྒྱལ་སྲས་རྣམས་ཀྱི་སྒྲབ་པ་ཡིན་
པར་འདོད། རྟག་ཏུ་ལེན་པ་ཆེ་དང་བཟོད་པ་ཆེ། །དོན་ཆེན་ཡང་དག་སྒྲུབ་པའི་བྱ་བ་བྱེད། །ཅེས་
གསུངས་པའི་ཕྱིར།
གཉིས་པ་ནི། དེ་ལ་སྟོན་ཚུལ་གྱི་སྒོ་ནས་མཁྱེན་པ་ཡུལ་གྱི་སྒྲུབ་པ་
དང་༑ སྦྱོར་བ་བྱེ་བྲག་གི་སྒྲུབ་པ་གཉིས་སུ་ཡོད། འདི་གཉིས་ཀྱི་ཁྱད་པར་ཡང་སྤྱིར་ཐམས་ཅད་
མཁྱེན་པ་ཉིད་གསུམ་གྱི་ཡུལ་ལ་ཞེས་པའི་གཞུང་འདིས་བསྟན་པ་ཡིན་ནོ། །མཁས་གྲུབ་ཆོས་
ཀྱི་རྒྱལ་པོའི་གསུང་ནས་གཞུང་འདི་ཐེག་ཆེན་སྒྲུབ་པའི་མཚན་ཉིད་བསྟན་གྱི་དབྱེ་བ་མ་བསྟན་
ལ༑ དེ་ཡང་། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་ཞེས་པས། །སྒྲུབ་པའི་བསྒོམ་བྱ་དེ་
ངོས་བཟུང་། སྤྱིར་དགེ་བའི་ཆོས་རྣམས་ཀྱི་རྟེན་ཅན་ཞེས་པས། རྟེན་སེམས་བསྐྱེད་དེ་ངོས་
བཟུང་༑ རྣམ་པ་ཀུན་ན་མངོན་པར་རྫོགས་པར་རྟོགས་པ་ལ་སོགས་པ་ཞེས་པས། རྣམ་མཁྱེན་
གྱི་སྦྱོར་བ་ངོས་བཟུང་། མངོན་པར་རྟོགས་པ་རེ་རེ་ཞིང་ཕ་རོལ་ཏུ་ཕྱིན་པ་དྲུག་གི་རྟེན་
ཅན༑ ཞེས་པས་སྦྱོར་བ་ཉམས་སུ་ལེན་ཚུལ་དེ་བསྟན། དེས་ན་ཐེག་ཆེན་སེམས་བསྐྱེད་ལ་
བརྟེན་ནས་མཁྱེན་གསུམ་གང་རུང་གི་རྣམ་པ་ཞི་ལྷག་ཟུང་འབྲེལ་གྱི་སྦྱོར་བས་ཕར་ཕྱིན་དྲུག་ལྡན་

དུ་ཉམས་སུ་ལེན་པའི་སེམས་དཔའི་རྣལ་འབྱོར་དེ་ཐེག་ཆེན་སྒྲུབ་པའི་མཚན་ཉིད་དུ་གཞུང་
འདིས་བསྟན་པ་ཡིན་ལ། གཞུང་འོག་མ་རྣམས་ཀྱིས་སྦྱོར་བའི་དབྱེ་བ་བསྟན་པ་ཡིན་ནོ། ་ཞེས་
གསུང་པ་ཤིན་ཏུ་ལེགས་པར་གོ་ཡང་རང་ལུགས་རྒྱལ་ཚབ་ཐམས་ཅད་མཁྱེན་པའི་བཞེད་པ་
ལྟར༑ སྒྲུབ་པ་དེ་གཉིས་སྟོན་ཚུལ་ཐ་དད་པ་ཙམ་ཡིན་གྱི་འགལ་བ་ནི་མིན་ལ། སྟོན་ཚུལ་ནི་
སྐབས་དང་པོ་གསུམ་དུ་གོ་སྒྲབ་སྟོན་པ་སོགས་སྐབས་འགའ་ཞིག་མ་གཏོགས་པ་ཕར་ཕྱིན་དྲུག་
ལྡན་དུ་ཉམས་སུ་ལེན་པའི་ལྡོག་ཆ་ནས་མ་བསྟན་པར་མཁྱེན་གསུམ་གང་རུང་གི་རྣམ་པ་ཉམས་
སུ་ལེན་པའི་ཆ་ནས་བསྟན་པ་ཤས་ཆེ་བས་སྐབས་དང་པོ་གསུམ་གྱི་སྐབས་ནས་དངོས་སུ་བསྟན་
པའི་ཐེག་ཆེན་གྱི་སྦྱོར་བ་དེ་ལ་མཁྱེན་པ་ཡུལ་གྱི་སྒྲུབ་པ་ཞེས་བྱ་ལ། སྐབས་བར་པ་བཞིའི་
སྐབས་ནས་དངོས་སུ་བསྟན་པའི་ཐེག་ཆེན་གྱི་སྒྲུབ་པ་དེ་ལ་སྦྱོར་བ་བྱེ་བྲག་གི་སྒྲུབ་པ་ཞེས་བྱ་བ་
སྟེ༑ དེ་བཞི་ཕར་ཕྱིན་དྲུག་ལྡན་དུ་ཉམས་སུ་ལེན་པའི་ལྡོག་ཆ་ནས་བསྟན་པའི་ཕྱིར་ཏེ། རྣམ
རྫོགས་སྦྱོར་བའི་སྐབས་སུ། སྦྱིན་དང་ཚུལ་ཁྲིམས་སོགས་སྤྱོད་པས། །ཞེས་དང་། རྩེ་སྦྱོར་གྱི་
སྐབས་སུ། སྦྱིན་པ་ལ་སོགས་རེ་རེ་ཞིང༌། །ཞེས་སོགས་དང༌། མཐར་གྱིས་བའི་སྐབས་
སུ༑ སྦྱིན་པ་ཤེས་རབ་པར་དག་དང་། །ཞེས་སོགས་དང་། སྐད་ཅིག་སྦྱོར་གྱི་སྐབས་སུ། སྦྱིན་
པ་ལ་སོགས་རེ་རེ་ཡང་། །ཞེས་གསུངས་པའི་ཕྱིར། དེས་ན་མཁྱེན་གསུམ་གྱི་རྣམ་པ་ཉམས་སུ་
ལེན་པའི་ཉམས་ལེན་གྱི་བྱ་བས་ཟིན་པའི་སེམས་དཔའི་ཡེ་ཤེས་སུ་དམིགས་པ། མཁྱེན་པ་ཡུལ་
གྱི་སྒྲུབ་པའི་མཚན་ཉིད། སྦྱིན་སོགས་ཕར་ཕྱིན་དྲུག་ལྡན་དུ་ཉམས་སུ་ལེན་པའི་ཉམས་ལེན་གྱི་
བྱ་བས་ཟིན་པའི་སེམས་དཔའི་ཡེ་ཤེས་སུ་དམིགས་པ། སྦྱོར་བ་བྱེ་བྲག་གི་སྒྲུབ་པའི་མཚན་
ཉིད༑ དེ་གཉིས་ཀྱི་མཚན་གཞི་ནི། བྱང་སེམས་ཀྱི་མཁྱེན་པ་མཐའ་དག་གོ །གསུམ་པ་ས་
མཚམས་ནི། ཐེག་ཆེན་གྱི་ཚོགས་ལམ་ཆུང་ངུ་ནས་རྒྱུན་མཐའི་བར་དུ་འཇོག་གོ །མཚན་གཞིའི་
སྒོ་ནས་གོ་སྒྲུབ་ལ་སོགས་པ་གཞིར་འཇོག་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡང་ཡོང་

དེ༑ དམག་དཔོན་དཔའ་བོ་གཡུལ་དུ་འཇུག་པའི་ཚེ། ཐོག་མར་དཔུང་གི་ཚོགས་རྣམས་གོ་ཆ་
བགོ་བར་བྱེད། གོ་ཆ་བགོས་པ་ལ་བརྟེན་ནས་གཡུལ་དུ་འཇུག ཞུགས་པ་ལ་རྟེན་ནས་གཡུལ་
སྤྲད༑ སྤྲད་པ་ལ་རྟེན་ནས་ཕ་རོལ་གྱི་དགྲ་སྡེ་ལས་རྒྱལ་བར་བྱེད་པ་བཞིན་དུ། བྱང་ཆུབ་སེམས་
དཔས་ཐེག་ཆེན་གྱི་སྒྲུབ་པ་ཉམས་སུ་ལེན་པའི་ཚེ་ན་ཡང་། ཐོག་མར་སྦྱིན་སོགས་ཕར་ཕྱིན་དྲུག་
ལྡན་དུ་ཉམས་སུ་ལེན་པ་ལ་དེའི་བསམ་པའི་གོ་ཆ་བགོ་བར་བྱེད། དེ་ལྟར་གོ་ཆ་བགོས་པ་ལ་
རྟེན་ནས་ཐེག་ཆེན་གྱི་རྒྱུ་འབྲས་ཀྱི་ཆོས་མཐའ་དག་སྦྱོར་བས་ཉམས་སུ་ལེན་པ་ལ་འཇུག དེ་ལ་
རྟེན་ནས་ཚོགས་གཉིས་ཀྱི་དཔུང་རྒྱ་ཆེན་པོ་བདེ་བླག་ཏུ་གསོག་པ་རྫོགས་པར་བྱེད། དེ་ལ་རྟེན་
ནས་རྣམ་མཁྱེན་དུ་གདོན་མི་ཟ་བར་ངེས་པར་འབྱུང་བར་བྱེད་ནུས་པའི་ཕྱིར། འགྲེལ་ཆེན་
ལས༑ གོ་ཆའི་སྒྲུབ་པ་ལ་སོགས་པ་འདི་རྣམས་ཀྱི་གོ་རིམས་ཚུལ་འདི་ནི་རིགས་པ་ཉིད་ཡིན་
ཏེ༑ གོ་ཆ་བགོས་པ་ལ་འཇུག་གོ །ཞུགས་པ་ནི་དཔུང་གི་ཚོགས་སོ། །དཔུང་གི་ཚོགས་
བསགས་པ་ནས་མ་རྒྱལ་བ་ལས་རྒྱལ་བ་ཐོབ་པས་ངེས་པར་འབྱུང་བའི་ཕྱིར་རོ། །ཞེས་
གསུངས་པའི་ཕྱིར། འོ་ན་ཐེག་པ་ཆེན་པོའི་སྒྲུབ་པ་བཞི་པོ་དེ་དག་གང་སྐམ་ན། དེའི་བཞིའི་
ནང་ནས་དང་པོ་གོ་སྒྲུབ་སྟོན་པ་ལ། དེ་དག་སོ་སོར་སྦྱིན་ལ་སོགས་ཞེས་སོགས་རྐང་པ་བཞི་
གསུངས༑
༈ སྐབས་འདིར་མཐའ་དཔྱད་པ་ལ། གོ་སྒྲུབ་ལ་མཚན་ཉིད། སྒྲ་དོན༑ དབྱེ་བ་དང་
གསུམ། དང་པོ་ནི། སྦྱིན་སོགས་རེ་རེའི་ནང་དུ་དྲུག་དྲུག་ཚང་བར་བསྡུས་ནས་ཉམས་སུ་ལེན་
པའི་ཉམས་ལེན་གྱི་བྱ་བས་ཟིན་པའི་སེམས་དཔའི་ཡེ་ཤེས་སུ་དམིགས་པ༑ གོ་སྒྲུབ་ཀྱི་མཚན་
ཉིད། གཉིས་པ་ནི། ཅིའི་ཕྱིར་གོ་སྒྲུབ་ཅེས་བྱ་ཞེ་ན། བསམ་པ་སྦྱིན་སོགས་དྲུག་ལྡན་གྱི་གོ་ཆ་
བགོས་པའི་སྐབ་པ་ཡིན་པས་ན་དེ་སྐད་ཅེས་བྱའོ།།

གསུམ་པ་ནི། སྦྱིན་པའི་གོ་སྒྲུབ་ནས་ཤེས་རབ་ཀྱི་གོ་སྒྲུབ་ཀྱི་བར་དྲུག་ཏུ་ཡོད་
ལ༑ དེ་དག་གི་མཚན་ཉིད་ནི། སྦྱིན་པ་ཕར་ཕྱིན་དྲུག་ལྡན་དུ་ཉམས་སུ་ལེན་པའི་ཉམས་ལེན་གྱི་
བྱ་བས་ཟིན་པའི་སེམས་དཔའི་ཡེ་ཤེས་སུ་དམིགས་པ། སྦྱིན་པའི་གོ་སྒྲུབ་ཀྱི་མཚན་ཉིད་དུ་
འཇོག་པ་ནས་ཤེས་རབ་ཕར་ཕྱིན་དྲུག་ལྡན་དུ་ཉམས་སུ་ལེན་པའི་ཉམས་ལེན་གྱི་བྱ་བས་ཟིན་པའི་
སེམས་དཔའི་ཡེ་ཤེས་སུ་དམིགས་པ། ཤེས་རབ་ཀྱི་གོ་སྒྲུབ་ཀྱི་མཚན་ཉིད་དུ་འཇོག་པའི་བར་
རོ༑
རྒྱས་པར་དབྱེ་ན། སྦྱིན་སོགས་དྲུག་པོ་རེ་རེ་ལ་ཡང་དྲུག་དྲུག་ཏུ་ཕྱེ་བའི་སྒོ་
ནས་སུམ་ཅུ་རྩ་དྲུག་ཏུ་ཡོད་དེ། སྦྱིན་པའི་སྦྱིན་པའི་གོ་སྒྲུབ་ནས། །སྦྱིན་པའི་ཤེས་རབ་ཀྱི་གོ་
སྒྲུབ་ཀྱི་བར་དྲུག་ཏུ་དབྱེ་བ་ནས། ཤེས་རབ་ཀྱི་སྦྱིན་པའི་གོ་སྒྲུབ་ནས་ཤེས་རབ་ཀྱི་ཤེས་རབ་ཀྱི་
གོ་སྒྲུབ་ཀྱི་བར་དུ་དབྱེ་བ་སོགས་ཡིན་པའི་ཕྱིར། དེ་ཡང་བྱང་ཆུབ་སེམས་དཔའི་རྒྱུད་ཀྱི་སྦྱིན་
པའི་ཉམས་ལེན་གྱིས་ཟིན་པའི་སྦྱིན་སོགས་དྲུག་སྦྱིན་པའི་གོ་སྒྲུབ་དང་། དེའི་རྒྱུད་ཀྱི་ཤེས་རབ་
ཀྱི་ཉམས་ལེན་གྱི་ཟིན་པའི་སྦྱིན་སོགས་དྲུག་ཤེས་རབ་ཀྱི་གོ་སྒྲུབ་ཏུ་འཇོག་པ་སོགས་སོ། །དེ་
དག་བསྡུ་ན། །སྦྱིན་པའི་གོ་སྒྲུབ་སོགས་དྲུག་ཏུ་འདུ་སྟེ། སྦྱིན་པའི་གོ་སྒྲུབ་དྲུག་སྦྱིན་པའི་གོ་
ཆར་ཆོས་མཐུན་པ་ནས། ཤེས་རབ་ཀྱི་གོ་སྒྲུབ་དྲུག་ཤེས་རབ་གྱི་གོ་ཆར་ཆོས་མཐུན་པ་ལ་
སོགས་པ་ཡིན་པའི་ཕྱིར། དོན་བསྡུ་ན། གོ་སྒྲུབ་དེ་ལ་དྲུག་ཏུ་གྲངས་ངེས་པ་ཡིན་ཏེ། གོ་སྒྲུབ་
ཀྱི་ཉམས་སུ་བླང་བྱའི་ཕར་ཕྱིན་དེ་ལ་དྲུག་ཏུ་གྲངས་ངེས་པའི་ཕྱིར། ས་མཚམས་ནི། ཐེག་ཆེན་
གྱི་སྒྲུབ་པ་བཞིན་ནོ།།
འདིར་ཕར་ཕྱིན་དྲུག་གི་མཐའ་དཔྱད་པ་ལ། མདོ་སྡེའི་རྒྱན་ལས། གྲངས་
དང་དེ་ཡི་མཚན་ཉིད་གོ་རིམ་དང་། །ངེས་པའི་ཚིག་དང་ཡོན་ཏན་གོམ་བྱེད་དང༌། །དེ་དག་རབ་
དབྱེ་བསྡུ་དང་མི་མཐུན་ཕྱོགས། །ཡོན་ཏན་ཕུན་ཚོགས་རྣམས་ངེས་ཡིན་ཞེས་བྱ། །ཞེས་

གསུངས་པ་ལྟར། གྲངས་ངེས། སོ་སོའི་མཚན་ཉིད། གོ་རིམ་ངེས་པ། ངེས་ཚིག སྒོམ་
ཚུལ༑ སོ་སོའི་རབ་དབྱེ། བསྡུ་བ། མི་མཐུན་ཕྱོགས་ཆགས་པ་བདུན་དང་བྲལ་བའི་ཁྱད་
པར༑ ཡོན་ཏན་ཕུན་ཚོགས་རྣམ་པར་ངེས་པའི་ཁྱད་པར་ཏེ་དགུ །དང་པོ་ནི། བྱང་སེམས་ཀྱི་
སྤོད་པ་ཉམས་སུ་ལེན་པ་ལ་སྦྱིན་སོགས་ཀྱི་ཉམས་ལེན་དྲུག་ཏུ་གྲངས་ངེས་ཏེ། མངོན་མཐོ་ངེས་
ལེགས་སྒྲུབ་པའི་བྱ་བ་ལ་ལྟོས་ནས་དེར་ངེས། དོན་གཉིས་སྒྲུབ་པའི་བྱ་བ་ལ་ལྟོས་ནས་དེར་
ངེས༑ གཞན་དོན་སྒྲུབ་པའི་བྱ་བ་ལ་ལྟོས་ནས་དེར་ངེས། བསླབ་པ་གསུམ་ཉམས་སུ་ལེན་པའི་
བྱ་བ་ལ་ལྟོས་ནས་ཀྱང་དེར་ངེས་པའི་ཕྱིར། དང་པོ་གྲུབ་སྟེ། སྦྱིན་པས་ལོངས་སྤྱོད་ཕུན་སུམ་
ཚོགས་པར་བྱེད། ཚུལ་ཁྲིམས་ཀྱིས་ལུས་ཕུན་སུམ་ཚོགས་པར་བྱེད། བཟོད་པས་འཁོར་ཕུན་
སུམ་ཚོགས་པར་བྱེད། བརྩོན་འགྲུས་ཀྱིས་བྱ་བའི་རྩོམ་པ་ཕུན་སུམ་ཚོགས་པར་བྱེད་པའི་སྒོ་
ནས་མངོན་མཐོའི་བྱ་བ་རྫོགས་པར་བྱེད། བསམ་གཏན་གྱིས་ཉོན་མོངས་པའི་དབང་དུ་མི་འགྲོ་
ཞིང་༑ ཤེས་རབ་ཀྱིས་ཡུལ་གྱི་གནས་ཚུལ་ཕྱིན་ཅི་མ་ལོག་པར་རྟོགས་པའི་སྒོ་ནས་ངེས་
ལེགས་ཀྱི་བྱ་བ་རྫོགས་པར་བྱེད་པའི་ཕྱིར། རྒྱན་ལས། ལོངས་སྤྱོད་དང་ལུས་ཕུནསུམ་ཚོགས་
པ་དང༌། །འཁོར་རྩོམ་ཕུན་སུམ་ཚོགས་པ་མངོན་མཐོ་དང་། །རྟག་ཏུ་ཉོན་མོངས་དབང་ཉིད་མི་
འགྲོ་དང༌། །བྱ་བ་རྣམས་ལ་ཕྱིན་ཅི་མ་ལོག་པའོ། །ཞེས་གསུངས་པའི་ཕྱིར། །རྩ་རྟགས་
གཉིས་པ་གྲུབ་སྟེ། སྦྱིན་པས་ལུས་དང་ལོངས་སྤྱོད་གཞན་ལ་གཏོང་བར་བྱེད། ཚུལ་ཁྲིམས་ཀྱི་
གཞན་ལ་མི་གནོད་པར་བྱེད། བཟོད་པས་གཞན་གྱིས་གནོད་པ་བྱས་པ་བཟོད་པའི་སྒོ་ནས་གཞན་
དོན་ཕུན་སུམ་ཚོགས་པར་བྱེད། བསམ་གཏན་གྱིས་སེམས་རྩེ་གཅིག་ཏུ་གནས་པར་བྱེད་
ཅིང་༑ ཤེས་རབ་ཀྱིས་འཆིང་བ་ལས་གྲོལ་བར་བྱས་པའི་སྒོ་ནས་རང་དོན་ཕུན་སུམ་ཚོགས་པར་
བྱེད༑ བརྩོན་འགྲུས་ཀྱིས་དེ་གཉིས་ཀའི་གཞི་བྱེད་པའི་ཕྱིར། །རྒྱན་ལས། སེམས་ཅན་དོན་ལ་
རབ་བརྩོན་པ། །གཏོང་དང་མི་གནོད་བཟོད་པས་བྱེད། །གནས་དང་གྲོལ་བ་བཞིར་བྱས་

པས༑ ༑རང་དོན་རྣམ་པ་ཐམས་ཅད་སྤྱོད། །ཅེས་གསུངས་པའི་ཕྱིར། རྩ་རྟགས་གསུམ་པ་གྲུབ་
སྟེ༑ སྦྱིན་པས་གཞན་ལོངས་སྤྱོད་ཀྱིས་མི་ཕོངས་པར་བྱེད། ཚུལ་ཁྲིམས་ཀྱིས་གཞན་ལ་མི་
འཚེ་བར་བྱེད། བཟོད་པས་གཞན་གྱིས་འཚེ་བ་བཟོད་པར་བྱེད། བརྩོན་འགྲུས་ཀྱིས་གཞན་དོན་
སྒྲུབ་པའི་བྱ་བ་ལ་མི་སྐྱོ་བར་བྱེད། བསམ་གཏན་གྱིས་རྫུ་འཕྲུལ་ལ་བརྟེན་ནས་གཞན་དགའ་བར་
བྱེད༑ ཤེས་རབ་ཀྱིས་ཡུལ་ཕྱིན་ཅི་མ་ལོག་པར་རྟོགས་པའི་སྒོ་ནས་གཞན་ལ་ལེགས་པར་བརྗོད་
པར་བྱེད་པའི་ཕྱིར། རྒྱན་ལས། མི་ཕོངས་པ་དང་རྣམ་པར་མི་འཚེ་དང༌། །རྣམ་འཚེ་བཟོད་དང་
བྱ་བས་མི་སྐྱོ་དང་། །དགའ་བྱེད་ལེགས་པར་བརྗོད་པ་དེ་ཡི་ཕྱིར། །གཞན་གྱི་དོན་ནི་རང་གི་དོན་
ཡིན་ནོ། །ཞེས་གསུངས་པའི་ཕྱིར། རྩ་རྟགས་བཞི་པ་གྲུབ་སྟེ། དང་པོ་གསུམ་གྱིས་ཚུལ་
ཁྲིམས་ཀྱི་བསླབ་པ་ཡོངས་སུ་རྫོགས་པར་བྱེད། ཕྱི་མ་གཉིས་ཀྱིས་ཏིང་ངེ་འཛིན་གྱི་བསླབ་པ་
དང་༑ ཤེས་རབ་ཀྱི་བསླབ་པ་གཉིས་ཕུན་སུམ་ཚོགས་པར་བྱེད། བརྩོན་འགྲུས་ཀྱིས་དེ་གསུམ་
ག་སྒྲུབ་པར་བྱེད་པའི་ཕྱིར། རྒྱན་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་
རོལ་ཕྱིན་པ་དྲུག །ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱི་རྣམ་པ་
གཉིས༑ ༑གཅིག་ནི་གསུམ་ཆར་ལ་ཡང་གཏོགས། །ཞེས་གསུངས་པའི་ཕྱིར།
གཉིས་པ་ནི། བྱང་ཆུབ་སེམས་དཔའི་རྒྱུད་ཀྱི་ཁྱད་ཆོས་བཞི་ལྡན་གྱི་གཏོང
བའི་སེམས་པར་དམིགས་པ། དེའི་རྒྱུད་ཀྱི་སྦྱིན་པའི་མཚན་ཉིད། དེ་བཞིན་དུ་སྤོང་པའི་སེམས་
པ༑ མི་འཁྲུགས་པའི་སེམས་པ། དགེ་བ་ལ་སྤྲོ་བའི་སེམས་པ། དམིགས་པ་ལ་རྩེ་གཅིག་ཏུ་
གནས་པའི་སེམས་བྱུང་། ཆོས་རབ་ཏུ་རྣམ་པར་འབྱེད་པའི་སེམས་བྱུང་དུ་དམིགས་པ། ཞེས་
རིགས་འགྲེ་སྟེ་ཤེས་པར་བྱ་ལ། ཆོས་བཞི་ནི། སྦྱིན་པ་ལ་མཚོན་ན། མི་མཐུན་ཕྱོགས་སེར་སྣ་
ཉམས་པར་བྱེད་པ། གྲོགས་རྣམ་པར་མི་རྟོག་པའི་ཡེ་ཤེས་ཀྱིས་ཟིན་པ། བྱེད་ལས་རང་རྒྱུད་
ལྡན་གྱི་གང་ཟག་གི་འདོད་པ་ཡོངས་སུ་རྫོགས་པར་བྱེད་པ། སེམས་ཅན་གཞན་སྨིན་པར་བྱེད་པ་

རྣམས་ཡིན་ལ། དེ་བཞིན་དུ་མི་མཐུན་ཕྱོགས་འཆལ་ཚུལ་ཉམས་པ། ཁོང་ཁྲོ་ཉམས་པ། ལེ་ལོ་
ཉམས་པ། རྣམ་གཡེང་ཉམས་པ། ཤེས་འཆལ་ཉམས་པ་སོགས་སྔར་བཞིན་ཤེས་པར་བྱ་
སྟེ༑ རྒྱན་ལས། སྦྱིན་པ་མི་མཐུན་ཕྱོགས་ཉམས་དང༌། །རྣམ་པར་མི་རྟོག་ཡེ་ཤེས་
ལྡན༑ ༑འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམ་སྨིན་བྱེད་རྣམ་
གསུམ༑ ༑ཞེས་པ་ནས། ཤེས་རབ་མི་མཐུན་ཕྱོགས་ཉམས་བྱེད། ཅེས་སོགས་གཞན་རྣམས་ལ་
ཡང་སྔར་བཞིན་སྦྱར་ནས་གསུངས་པའི་ཕྱིར།
གསུམ་པ་ནི། སྦྱིན་སོགས་དྲུག་གི་གོ་རིམ་འདི་ལྟར་སྟོན་པའི་རྒྱུ་མཚན་ཡོད་
དེ༑ རྒྱུའི་ཕར་ཕྱིན་དྲུག་པོ་དེ། རང་རྒྱུ་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་སྐྱེ་བ་དང་། སྔ་མ་
སྔ་མ་རྣམས་དམན་ཞིང་ཕྱི་མ་ཕྱི་མ་རྣམས་དེ་ལ་ལྟོས་ཏེ་མཆོག་ལྟ་བུ་ཡིན་པ་དང་། སྔ་མ་རྣམས་
སྒྲུབ་སླ་བས་རགས་པ་དང་། ཕྱི་མ་རྣམས་དེ་ལ་ལྟོས་ཏེ་སྒྲུབ་དཀའ་བས་ཕྲ་བའི་རྒྱུ་མཚན་གྱིས་
དེ་ལྟར་བསྟན་པའི་ཕྱིར་ཏེ། རྒྱན་ལས། སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་
ཕྱིར་དང༌། །རགས་པ་དང་ནི་ཕྲ་བའི་ཕྱིར། །དེ་དག་རིམ་པ་བསྟན་པ་ཡིན། །ཞེས་གསུངས་
པའི་ཕྱིར། དེ་རྣམས་སྔ་མ་ལ་བརྟེན་ནས་ཕྱི་མ་ཡང་སྐྱེ་སྟེ། དགོངས་འགྲེལ་ལས། ལུས་
ལོངས་སྤྱོད་ལ་མི་ལྟ་བར་ཚུལ་ཁྲིམས་ཡང་དག་པར་ལེན་པར་བྱེད། ཚུལ་ཁྲིམས་རྗེས་སུ་
བསྲུང་བས་བཟོད་པ་དང་ལྡན་པར་འགྱུར་རོ། །བཟོད་པ་དང་ལྡན་པས་བརྩོན་འགྲུས་རྩོམ་པར་
འགྱུར་རོ། །བརྩོན་འགྲུས་དང་ལྡན་པས་བསམ་གཏན་འགྲུབ་པར་འགྱུར་རོ། །བསམ་གཏན་
གྲུབ་ན་འཇིག་རྟེན་ལས་འདས་པའི་ཤེས་རབ་འཐོབ་བོ། ཞེས་གསུངས་པའི་ཕྱིར། བཞི་པ་
ནི༑ དབུལ་བ་འདོར་བར་བྱེད་པས་ན་སྦྱིན་པ། འཆལ་ཚུལ་གྱི་གདུང་བ་ཞི་བའི་བསིལ་བ་ཐོབ་
པར་བྱེད་པས་ན་ཚུལ་ཁྲིམས། ཁྲོ་བ་བཟོད་པས་ན་བཟོད་པ། མཆོག་ལ་སྦྱོར་བས་ན་བརྩོན་
འགྲུས༑ དམིགས་པ་འཛིན་པས་ན་བསམ་གཏན། དོན་ཤེས་པས་ནཤེས་རབ་ཅེས་བྱ་སྟེ། རྒྱན་

ལས༑ དབུལ་བ་འདོར་བར་བྱེད་པ་དང་། །བསིལ་བ་ཐོབ་དང་ཁྲོ་བཟོད་དང༌། །མཆོག་སྦྱོར་བ་
དང་ཡིད་འཛིན་དང༌། །དོན་དམ་ཤེས་པའི་ཕྱིར་བཤད་དོ། །ཞེས་གསུངས་པའི་ཕྱིར། ལྔ་པ་
སྒོམ་ཚུལ་ལ། རྒྱུ་རིགས་ལ་བརྟེན་ནས་སྦྱིན་སོགས་དྲུག་བསྒོམ་པ་ལྟ་བུ་དངོས་པོ་ལ་བརྟེན་ནས་
བསྒོམ་པ། ཕན་ཡོན་ཤེས་ནས་སྤྱོད་པ་ལྟ་བུ་ཡིད་ལ་བྱེད་པ་ལ་བརྟེན་ནས་བསྒོམ་པ། ངོམས་མི་
ཤེས་པའི་བསམ་པ་ལ་བརྟེན་ནས་བསྒོམ་པ་ལྟ་བུ་བསམ་པ་ལ་བརྟེན་ནས་བསྒོམ་པ། འཁོར་
གསུམ་རྣམ་པར་མི་རྟོག་པའི་སྒོ་ནས་སྤྱོད་པ་ལྟ་བུ་ཐབས་ལ་བརྟེན་ནས་བསྒོམ་པ། ལོངས་སྐུ་
ཐོབ་ནས་ཕྱིན་དྲུག་ལ་སྤྱོད་པ་ལྟ་བུ་དབང་སྦྱོར་ལ་བརྟེན་པ་དང་ལྔ་ཡོད་དེ། རྒྱན་ལས། ཐམས་
ཅད་བསྒོམ་པ་དངོས་པོ་དང༌། །དེ་བཞིན་ཡིད་ལ་བྱེད་པ་དང༌། །བསམ་པ་དང་ནི་ཐབས་དག་
དང་༑ ༑དབང་སྦྱོར་ཉིད་ལ་བརྟེན་པར་བརྗོད། །ཅེས་གསུངས་པའི་ཕྱིར།
དྲུག་པ་ནི། སྦྱིན་པ་ལ་དབྱེ་ན། ཆོས་ཀྱི་སྦྱིན་པ། ཟང་ཟིང་གི་སྦྱིན་པ། མི་
འཇིགས་པ་སྐྱབས་ཀྱི་སྦྱིན་པ་གསུམ་ཡོད་དེ། རྒྱན་ལས། ཆོས་དང་ཟང་ཟིང་མི་འཇིགས་
གཏོང་༑ ༑སྦྱིན་པ་དེ་འདྲར་ཡོངས་ཤེས་ནས། མཁས་པ་ཡང་དག་སྒྲུབ་པར་བྱེད། །ཅེས་
གསུངས་པའི་ཕྱིར། ཆོས་ཀྱི་སྦྱིན་པ་དེ་ཡང་རྙེད་བཀུར་དང་གྲགས་པ་འདོད་པའི་བསམ་པས་
སྦྱིན་པར་བྱ་བ་མ་ཡིན་ཏེ། མཛོད་ལས། ཆོས་སྦྱིན་ཉོན་མོངས་ཅན་མིན་པས། །མདོ་སོགས་
ཡང་དག་ཇི་བཞིན་སྟོན། །ཞེས་པ་དང་། དེའི་འགྲེལ་པར། དེའི་ཕྱིར། གང་དག་ཆོས་ལོགས་
བར་འཆད་པར་བྱེད་པའམ། ཉོན་མོངས་ཅན་རྙེད་པ་དང་བཀུར་སྟི་དང་གྲགས་པ་འདོད་པས་
ཆགས་པར་བྱེད་པ་དེ་དག་ནི། བདག་ཉིད་ཀྱིས་བསོད་ནམས་ཆེན་པོ་ཉམས་པར་བྱེད་དོ། །ཞེས་
གསུངས་པའི་ཕྱིར། ཟང་ཟིང་གི་སྦྱིན་པ་ཡང་མ་དག་པའི་སྦྱིན་པ་དང་བྲལ་བའི་སྒོ་ནས་གཏོང་
དགོས་ཏེ་དེ་དང་འབྲེལ་བས་སྦྱིན་ན་ཕན་ཡོན་ཅུང་ཟད་ཡོད་ཀྱང་འབྲས་བུ་ཕུན་སུམ་ཚོགས་པར
མི་འགྱུར་ཏེ། དྲང་སྲོང་རྒྱས་པས་ཞུས་པའི་མདོ་ལས། སྦྱིན་པ་དེའི་རྣམ་པར་སྨིན་པ་ནི་མེད་པ་

མ་ཡིན་མོད་ཀྱི། འོན་ཀྱང་བསམ་པ་དང་སྦྱོར་བ་ཉོན་མོངས་པ་ཅན་དུ་འགྱུར་བས། ཞིང་ཚྭ་སྒོ་
ཅན་ལ་ས་བོན་ངན་པ་བཏབ་པ་བཞིན་རྣམ་པར་སྨིན་པ་གྲུང་པོར་མི་འགྱུར་རོ། །ཞེས་གསུངས་
པའི་ཕྱིར། འོ་ན་སྦྱིན་པའི་ཞིང་དེ་ཇི་ལྟ་བུ་ཡིན་ཞེ་ན། མདོ་ལས། སངས་རྒྱས་དང༌། དགེ་
འདུན་དང༌། ཆོས་སྨྲ་བ་དང༌། ནད་པ་དང་། ཕ་མ་ལ་བརྟེན་པ་ནི་སྦྱིན་པ་བླ་ན་མེད་པ་ཡིན་
ནོ༑ ༑ཞེས་གསུངས་། གཞན་ཡང་ནད་གཡོག་དང༌། འགྲོན་པོ་གློ་བུར་དུ་འོངས་པ་
དང་༑ རྒྱལ་པོ་རྒྱལ་སྲིད་ལས་ཉམས་པ་དང༌། རྒྱལ་པོས་མནར་བ་དང་། མགོན་མེད་པ་
རྣམས་ཀྱང་སྦྱིན་པའི་ཞིང་དུ་གསུངས་ཤིང༌། མཛོད་ལས་ཀྱང་། འཕགས་པ་མིན་ཡང་ཕ་མ་
དང་༑ ༑ནད་པ་དང་ནི་ཆོས་སྨྲ་དང༌། །སྐྱེ་མཐའི་བྱང་ཆུབ་སེམས་དཔའ་ལ། །ཕན་ཡོན་གཞལ་
དུ་མེད་པ་ཡིན། །ཞེས་གསུངས་པ་ལྟར་རོ། །འོ་ན་མ་དག་པའི་སྦྱིན་པ་དེ་ཇི་ལྟ་བུ་ཞེ་ན། དྲང་
སྲོང་རྒྱས་པས་ཞུས་པའི་མདོ་ལས་མ་དག་པའི་སྦྱིན་པ་སུམ་ཅུ་རྩ་གཉིས་གསུངས་ལ་དེ་རྣམས་
སྡོམས་སུ་བསྡུ་བ་ནི། མ་དད་བཞིན་དང་ཕན་ལ་ལན་དུ་སྟེར། །མེ་ཆུ་རྒྱལ་པོ་མགུ་བའི་ཕྱིར་
དུ་སྟེར། །འཇིགས་ནས་སྟེར་དང་དུག་མཚོན་བསད་ཤ་སྟེར། །བག་མེད་པ་ལ་ཆད་སྟེར་འཁོར་
འདུའི་ཕྱིར། །རང་ལ་བསྟོད་ཕྱིར་གཟའ་སྐར་མཁན་ལ་སྟེར། །རོལ་མོ་མཁན་སྟེར་གཞན་ནོར་
མཛའ་ལ་སྟེར། །གཞན་གྱི་འབྲུ་ནི་བྱ་ལ་སྟེར་བ་དང༌། །བཟོ་ལ་སྟེར་དང་གང་ཕྱིར་སྨན་པ་
དང་༑ ༑བུད་མེད་ཕྱིར་དང་བུ་ནི་མེད་ཟེར་སྟེར། །སྤྱོས་ནས་སྟེར་དང་རྣམ་པར་སྨིན་པ་ལ། །ཐེ་
ཚོམ་ཟ་དང་འགྱོད་དང་བྱིན་རྗེས་སུ། །འདིས་ཕྱིས་ནས་སྟེར་འགྱུར་རོ་སྙམ་ནས་གཏོང་། རྣམ་
སྨིན་རང་ཉིད་ཁོ་ནས་སྤྱོད་སྐམ་སྟེར། །ལང་ཚོའི་ཕྱིར་དང་རྒས་ཚེ་ན་བའི་ཚེ། །འཆི་བའི་ཚེ་ན་
སྟེར་བར་བྱེད་པ་དང༌། །དད་པ་མེད་བཞིན་གཞན་གྱིས་བསྐུལ་ནས་སྟེར། །ཡུལ་གཞན་གྲགས་
ཕྱིར་གཏོང་ཕོད་བརྟན་ཕྱིར་སྟེར། །སྐྱེ་བ་ཕྱི་མར་རྙེད་ཕྱིར་སྟེར་བ་དང༌། །དམན་པ་དོར་ནས་
ཕྱག་པོ་རྣམས་ལ་སྟེར། །ཞེས་གསུངས་པ་ལྟར་ཡིན་ནོ།།

ཚུལ་ཁྲིམས་ལ་དབྱེ་ན། རགས་པ་བརྡར་བཏགས་པའི་ཚུལ་ཁྲིམས་ནི། སོ་
སོ་ཐར་པའི་ཚུལ་ཁྲིམས་ལྟ་བུ་དང༌། །ཕྲ་བ་ཆོས་ཉིད་ཀྱིས་ཐོབ་པ་དང༌། བསམ་གཏན་ཟག་
མེད་ཀྱི་སྡོམས་པ་གཉིས་ཏེ་གསུམ་དུ་ཡོད་དེ། མདོ་སྡེ་རྒྱན་ལས། བརྡར་བཏགས་ཆོས་ཉིད་
ཐོབ་པ་སྟེ། །སྡོམ་ལ་གནས་པ་རྣམས་ལ་ཡོད། །ཚུལ་ཁྲིམས་དེ་འདྲར་ཡོངས་ཤེས་
ནས༑ ༑མཁས་པ་ཡང་དག་སྒྲུབ་པར་བྱེད། །ཅེས་གསུངས་པའི་ཕྱིར། །ཡང་ན་དགེ་བ་ཆོས་
སྡུད་ཀྱི། སེམས་ཅན་དོན་བྱེད་ཀྱི། ཉེས་སྤྱོད་སྡོམ་པའི་ཚུལ་ཁྲིམས་དང་རྣམ་པ་གསུམ་དུ་ཡང་
ཡོད་དོ། །བཟོད་པ་ལ་དབྱེ་ན། སྡུག་བསྔལ་ལ་དང་ལེན་གྱི །གནོད་པ་ལ་ཇི་མི་སྙམ་
པའི༑ ཆོས་ལ་ངེས་རྟོག་གི་བཟོད་པ་དང་གསུམ་དུ་ཡོད་དེ། མདོ་སྡེའི་རྒྱན་ལས། དེ་ལ་དེ་ནི་
རྣམས་གསུམ་འདོད། །བཟོད་པ་དེ་འདྲར་ཡོངས་ཤེས་ནས། །མཁས་པ་ཡང་དག་སྒྲུབ་པར
བྱེད༑ ཅེས་གསུངས་པའི་ཕྱིར། བརྩོན་འགྲུས་ལ་དབྱེ་ན། དབང་པོའི་རྣམ་ཤེས་ཀྱི་འཁོར་དུ་
འབྱུང་བ་དབང་པོའི་བརྩོན་འགྲུས་དང་། ཡིད་ཀྱི་རྣམ་ཤེས་ཀྱི་འཁོར་དུ་འབྱུང་བ་སེམས་ཀྱི་
བརྩོན་འགྲུས་གཉིས་སུ་ཡོད། དང་པོ་ལ་དབང་པོ་ལྔའི་ཉེས་སྤྱོད་སྡོམ་པའི་སྒོ་ནས་ཚུལ་ཁྲིམས་
ཀྱི་བསླབ་པ་ཉམས་སུ་ལེན་པ་ལ་སྤོ་བའི་བརྩོན་འགྲུས་རྣམ་པ་ལྔར་ཡོད་ལ། གཉིས་པ་ལ་ཡང་
ཡིད་ཀྱི་ཉེས་སྤྱོད་སྡོམ་པའི་སྒོ་ནས་ཏིང་ངེ་འཛིན་གྱི་བསླབ་པ་དང་། ཤེས་རབ་ཀྱི་བསླབ་པ་
ཉམས་སུ་ལེན་པ་ལ་སྤྲོ་པའི་བརྩོན་འགྲུས་གཉིས་ཏེ་བདུན་དུ་ཡོད་དེ། མདོ་སྡེའི་རྒྱན་ལས། དེ་
དག་ལ་ནི་དེ་རྣམས་བདུན། །བརྩོན་འགྲུས་དེ་འདྲར་ཡོངས་ཤེས་ནས། །མཁས་པ་ཡང་དག་
སྒྲུབ་པར་བྱེད། །ཅེས་གསུངས་པའི་ཕྱིར། ཡང་ན་དེ་ལ་གོ་ཆའི་བརྩོན་འགྲུས། སྦྱོར་བའི་
བརྩོན་འགྲུས། ཕྱིར་མི་ལྡོག་པའི་བརྩོན་འགྲུས་ཏེ་གསུམ་དུ་ཡོད་དོ། །བསམ་གཏན་ལ་དབྱེ་
ན༑ རྟོག་དཔྱོད་གཉིས་དང་བཅས་པའི་བསམ་གཏན། རྟོག་པ་མེད་ཅིང་སྤྱོད་པ་དང་བཅས་པའི་
བསམ་གཏན། དེ་གཉིས་ཀ་མེད་པའི་བསམ་གཏན་དང་གསུམ་དུ་ཡོད་དེ། མདོ་སྡེའི་རྒྱན་

ལས༑ དེ་དག་ལ་ཡོད་དེ་རྣམ་གསུམ། །བསམ་གཏན་དེ་འདྲར་ཡོངས་ཤེས་ནས། །མཁས་པ་
ཡང་དག་སྒྲུབ་པར་བྱེད། །ཅེས་གསུངས་པའི་ཕྱིར། ཡང་ན་དེ་ལ་མཐོང་ཆོས་ལ་བདེ་བར་
གནས་ཀྱི་བསམ་གཏན། ཡོན་ཏན་མངོན་པར་སྒྲུབ་པའི་བསམ་གཏན། སེམས་ཅན་གྱི་དོན་བྱེད་
པའི་བསམ་གཏན་དང་གསུམ་དུ་ཡོད་དོ། །ཤེས་རབ་ལ་དབྱེ་ན། འཇིཀ་རྟེན་པའི་ཤེས་
རབ༑ འཇིག་རྟེན་ལས་འདས་པ་དམན་པའི་ཤེས་རབ་། འཇིག་རྟེན་ལས་འདས་པ་ཆེན་པོའི་
ཤེས་རབ་སྟེ་གསུམ་དུ་ཡོད་དེ། མདོ་སྡེའི་རྒྱན་ལས། དེ་དག་ལ་ཡོད་དེ་རྣམ་གསུམ། །ཤེས་
རབ་དེ་འདྲར་ཡོངས་ཤེས་ནས། །མཁས་པ་ཡང་དག་སྒྲུབ་པར་བྱེད། །ཅེས་གསུངས་པའི་
ཕྱིར༑ ༑དེ་གསུམ་གྱི་ཁྱད་པར་ནི། སོ་སོ་སྐྱེ་བོའི་ཤེས་རབ། འཕགས་པ་སློབ་པའི་ཤེས་རབ།
མི་སློབ་པའི་ཤེས་རབ་གསུམ་ལ་རིམ་པ་བཞིན་བྱེད་དོ། །ཡང་ན་དེ་ལ། ལུང་ལ་བརྟེན་པ་ཐོས་
བྱུང་གི་ཤེས་རབ། རིགས་པ་ལ་བརྟེན་པ་བསམ་བྱུང་གི་ཤེས་རབ། མྱོང་བ་ལ་བརྟེན་པ་སྒོམ་
བྱུང་གི་ཤེས་རབ་གསུམ་དུ་ཡོད།
བདུན་པ་ནི། རྒྱུའི་ཕར་ཕྱིན་དྲུག་པོ་དེ་བསྡུ་ན། རྣམ་པར་གཡེང་བའི་དགེ
བ༑ མཉམ་པར་བཞག་པའི་དགེ་བ། དེ་གཉིས་ཀྱི་ཆར་གཏོགས་ཀྱི་དགེ་བ་དང་གསུམ་དུ་འདུ་
བ་ཡིན་ཏེ། དང་པོ་རྣམ་པར་གཡེང་བའི་དགེ་བས་བསྡུས། ཕྱི་མ་གཉིས་མཉམ་པར་བཞག་
པའི་དགེ་བས་བསྡུས། བར་པ་གཉིས་གཉིས་ཀའི་ཆར་གཏོགས་ཀྱི་དགེ་བས་བསྡུས་པའི་ཕྱིར་
ཏེ༑ རྒྱན་ལས། དཀར་པོའི་ཆོས་ཀུན་རྣམ་པར་གཡེང་བ་དང༌། །མཉམ་པར་བཞག་དང་
གཉིས་ཀ་ཤེས་པར་བྱ། །ཕ་རོལ་ཕྱིནཔ་གཉིས་དང་གཉིས། །གཉིས་ཀྱི་ཡོངས་སུ་བསྡུས་པ་
ཡིན༑ ༑ཞེས་གསུངས་པའི་ཕྱིར། བརྒྱད་པ་ནི། སྦྱིན་པ་ལ་མཚོན་ན། བྱང་ཆུབ་སེམས་དཔའི་
སྦྱིན་པ་ནི་ལོངས་སྤྱོད་ལ་མ་ཆགས་པ། ཕྱི་ཤོལ་ལ་མི་ཆགས་པ། ཅུང་ཟད་ཙམ་གྱིས་ཆོག་པར་
འཛིན་པའི་ཆགས་པ་མེད་པ། ལེན་ལ་རེ་བ་ལ་ཆགས་པ་ཉིད་ཀྱང་མ་ཡིན་པ། རྣམ་པར་སྨིན་པ་

ལ་མ་ཆགས་པ། མི་མཐུན་ཕྱོགས་ལ་མི་ཆགས་པ། འཁོར་གསུམ་རྣམ་པར་རྟོག་པའི་རྣམ་པར་
གཡེང་བ་ལ་ཆགས་པ་མེད་པ་སྟེ། ཆགས་པ་བདུན་དང་བྲལ་བ་ཡིན་ལ། དེ་བཞིན་དུ་གཞན་
རྣམས་ལ་ཡང་ཤེས་བར་བྱ་བ་ཡིན་ཏེ། རྒྱན་ལས། བྱང་ཆུབ་སེམས་དཔའི་སྦྱིན་པ་ནི། མ་
ཆགས་མི་ཆགས་ཆགས་པ་མེད། ཆགས་པ་ཉིད་ཀྱང་མ་ཡིན་ཏེ། མ་ཆགས་མི་ཆགས་ཆགས་
པ་མེད། ཅེས་ཤེས་རབ་ཀྱི་བར་ལ་སྦྱར་ནས་གསུངས་པའི་ཕྱིར།
དགུ་པ་ནི། བྱང་ཆུབ་སེམས་དཔའི་སྦྱིན་པ་ལ་སོགས་པ་རྣམས་གྲངས་མང་
བས་རྒྱ་ཆེ་བ་དང་། ཀུན་སློང་ཟང་ཟིང་མེད་པ་དང༌། །འབྲས་བུ་བྱང་ཆུབ་ཆེན་པོ་ཐོབ་པས་དོན་
ཆེ་བ་དང་། མི་རྟོག་པའི་ཡེ་ཤེས་ཀྱིས་ཟིན་པའི་གནས་སྐབས་སུ་མི་ཟད་པའི་ཡོན་ཏན་ངང་ལྡན་
པ་ཡིན་ཏེ། རྒྱན་ལས། རྒྱ་ཆེ་བ་དང་ཟང་ཟིང་མེད། །དོན་ཆེ་བ་དང་མི་ཟད་པ། །སྦྱིན་པ་ལ་
སོགས་ཐམས་ཅད་ཀྱི། །ཡོན་ཏན་བཞིར་ནི་ཤེས་པར་བྱ། །ཞེས་གསུངས་པའི་ཕྱིར། །གཞན་
ཡང་རྒྱུའི་ཕར་ཕྱིན་དྲུག་པོ་དེ་ཕན་ཚུན་རྣམ་པར་ངེས་པའི་ཁྱད་པར་དང་ལྡན་པ་ཡིན་ཏེ། རེ་རེས་
དྲུག་དྲུག་བསྡུས་པ་དང་། །རེ་རེ་ལ་ཡང་དྲུག་དྲུག་ཏུ་དབྱེ་བར་ཡོད་པ་དང༌། སྔ་མ་སྔ་མ་ལ་
བརྟེན་ནས་རང་འབྲས་ཕྱི་མ་ཕྱི་མ་རྣམས་འབྱུང་བས་ཕྱི་མ་ཕྱི་མ་རྣམས་རང་རྒྱུ་སྔ་མ་སྔ་མའི་རྒྱུ་
ཅན་དུ་འགྱུར་བའི་ཕྱིར་ཏེ། རྒྱན་ལས། ཕན་ཚུན་བསྡུས་ཕྱིར་རབ་དབྱེའི་ཕྱིར། །ཆོས་ཉིད་ཕྱིར་
དང་རྒྱུ་མཚན་ཕྱིར། །ཕ་རོལ་ཕྱིན་དྲུག་རྣམ་ཀུན་ཏུ། །རྣམ་པར་ངེས་པར་ཤེས་པར་བྱ། །ཞེས་
གསུངས་པའི་ཕྱིར། འོ་ན་ཕྱིན་དྲུག་ཉམས་སུ་བླངས་པ་ལ་དགོས་པ་ཅི་ཡོད་ཅེ་ན། དེ་ལ་དགོས་
པ་ཡོད་དེ། གནས་སྐབས་སུ་སྦྱིན་པ་ལས་ལོངས་སྤྱོད་འབྱུང་བ་དང་། ཚུལ་ཁྲིམས་ཀྱིས་བདེ་
འགྲོ་ཐོབ་པ་དང༌། བཟོད་པས་ལུས་བཟང་བ་དང༌། བརྩོན་འགྲུས་ཀྱིས་གཟི་བརྗིད་ཆེ་བ་
དང་༑ བསམ་གཏན་གྱིས་ཞི་ཞིང་དུལ་བ་དང་། ཤེས་རབ་ཀྱིས་ཉོན་མོངས་པའི་འཆིང་བ་དམ་
པ་སོགས་ལས་གྲོལ་བ་དང༌། དེ་རྣམས་ཐབས་ཁྱད་པར་ཅན་གྱིས་ཟིན་པ་ལ་བརྟེན་ནས་མཐར་

ཐུག་རྣམ་མཁྱེན་ཐོབ་པར་འགྱུར་བའི་ཕྱིར་ཏེ། རིན་ཆེན་འཕྲེང་བ་ལས། སྦྱིན་པས་ལོངས་སྤྱོད་
ཁྲིམས་ཀྱིས་བདེ། །བཟོད་པས་གཟུགས་བཟང་བརྩོན་པས་བརྗིད། །བསམ་གཏན་གྱིས་ཞི་བློ་
ཡིས་གྲོལ། །སྙིང་བརྩེ་བས་ནི་དོན་ཀུན་འགྲུབ། །བདུན་པོ་དེ་དག་མ་ལུས་པ། །ཅིག་ཅར་ཕ་
རོལ་ཕྱིན་པ་ཡི། །ཡེ་ཤེས་བསམ་མི་ཁྱབ་པའི་ཡུལ་།རྣམ་པ་ཐམས་ཅད་མཁྱེན་ཉིད་
ཐོབ༑ ༑ཅེས་གསུངས་པའི་ཕྱིར། ངག་དོན་ནི། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་
ཞེས་སོགས་ལ། ཐེག་པ་ཆེན་པོའི་སྒྲུབ་པ་དེ་ལ་སྟོན་ཚུལ་གྱི་སྒོ་ནས་གཉིས་སུ་ཡོད་དེ། དེ་ལ་
དེའི་སྒོ་ནས་མཁྱེན་པ་ཡུལ་གྱི་སྒྲུབ་པ་དང་། སྦྱོར་བ་བྱེ་བྲག་གི་སྒྲུབ་པ་གཉིས་སུ་ཡོད་པའི་
ཕྱིར༑ དེ་དག་སོ་སོར་ཞེས་སོགས་ལ། གོ་སྒྲུབ་དེ་ལ་སུམ་ཅུ་རྩ་དྲུག་ཏུ་ཡོད་དེ། དེ་ལ་སྦྱིན་
པའི་གོ་སྒྲུབ་དྲུག་ནས་ཤེས་རབ་ཀྱི་གོ་སྒྲུབ་དྲུག་རྣམས་སུ་ཡོད་པའི་ཕྱིར། དེ་དག་ཀྱང་བསྡུ་ན་
དྲུག་ཏུ་འདུས་སྟེ། སྦྱིན་པའི་གོ་སྒྲུབ་ནས་ཤེས་རབ་ཀྱི་གོ་སྒྲུབ་ཀྱི་བར་དྲུག་ཏུ་འདུ་བའི་ཕྱིར།
༈ བྱང་ཆུབ་སེམས་དཔའི་ཕར་ཕྱིན་དྲུག་ལྡན་གྱི་བསམ་པ་རྒྱ་ཆེན་པོའི་གོ་ཆ་
བགོས་པ་ལ་ཐེག་པ་ཆེན་པོའི་རྒྱུ་འབྲས་ཀྱི་ཆོས་རྣམས་ཀྱི་ཆོས་རྣམས་སྦྱོར་བས་ཉམས་སུ་ལེན་
པ་ལ་འཇུག་པ་འབྱུང་བས། གོ་སྒྲུབ་བཤད་པའི་རྗེས་སུ་འཇུག་སྒྲུབ་འཆད་དོ། །ཞེས་སྟོན་པ་
ལ༑ དེ་ལྟར་གོ་བགོས་པ་ལ་འཇུག་པ་འབྱུང་བས་གཉིས་པ་འཇུག་པའི་སྒྲུབ་པ་ཞེས་
གསུངས། འོ་ན་འཇུག་པའི་སྒྲུབ་པ་དེ་གང་ཞེ་ན། དེ་འཆད་པ་ནི། བསམ་གཏན་གཟུགས་མེད་
ཅེས་སོགས་རྐང་པ་བརྒྱད་གསུངས། སྐབས་འདིར་འཇུག་སྒྲུབ་ལ་དགུར་སྟོན་པ་ནི། འཇུག་
ཡུལ་ཐེག་པ་ཆེན་པོ་ལ་དགུར་ཡོད་པའི་དབང་གི་ཡིན་ལ། འཇུག་ཡུལ་ཐེག་པ་ཆེན་པོ་ལ་དགུར་
འབྱེད་ཚུལ་ནི། དེ་ལ་རྒྱུའི་ཐེག་པ་ཆེན་པོ་དང་། འབྲས་བུའི་ཐེག་པ་ཆེན་པོ་གཉིས་སུ་ཡོད་
ལ༑ དང་པོ་ལ་ཐེག་པ་ཆེན་པོའི་ལམ་གྱིས་རྟེན་འཇིག་རྟེན་པའི་ལམ་གྱི་དབང་དུ་བྱས་ནས་
བསམ་གཏན་གཟུགས་མེད་ཅེས་པ་གསུངས། འཇིག་རྟེན་ལས་འདས་པའི་ལམ་ལ་ཡང་རང་

དོན་རྟོགས་པ་ཕུན་ཚོགས་འཐོབ་བྱེད་ཀྱི་དབང་དུ་བྱས་ནས་སྦྱིན་སོགས་དང་། ཞེས་སོགས་
གསུངས༑ འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཀ་ཐེག་དམན་ལས་འབྱེད་
བྱེད་ཀྱི་དབང་དུ་བྱས་ནས། འཁོར་གསུམ་རྣམ་པར་དག་པ་དང་། ཞེས་གསུངས། དགེ་རྩ་བླ་
མེད་རྫོགས་བྱང་དུ་བསྔོ་བའི་དབང་དུ་བྱས་ནས་ཆེད་དུ་བྱ་བ་དང་། ཞེས་གསུངས། ཚོགས་
མྱུར་དུ་རྫོགས་པའི་དབང་དུ་བྱས་ནས་མངོན་ཤེས་དྲུག ཅེས་གསུང་། འབྲས་བུས་བསྡུས་པའི་
ཐེག་པ་ཆེན་པོའི་དབང་དུ་བྱས་ནས། །རྣམ་ཀུན་མཁྱེན་པའི་ཚུལ་ལ་ནི། །ཞེས་སོགས་
གསུངས༑
༈ སྐབས་འདིར་མཐའ་དཔྱད་པ་ལ། འཇུག་སྒྲུབ་ལ་མཚན་ཉིད། དབྱེ་
བ༑ སྒྲ་དོན། བསམ་གཏན་གཟུགས་མེད་ཀྱི་རྣམ་གཞག་བཤད་པ་དང་བཞི། དང་པོ་ནི། ཐེག་
པ་ཆེན་པོའི་ཚོགས་ལམ་ལས་རྟོགས་པ་མཆོག་ཏུ་གྱུར་པའི་སྒོ་ནས་ཐེག་པ་ཆེན་པོའི་རྒྱུ་འབྲས་ཀྱི་
ཆོས་རྣམས་སྦྱོར་བས་ཉམས་སུ་ལེན་པའི་བྱ་བས་ཟིན་པའི་སེམས་དཔའི་ཡེ་ཤེས་སུ་དམིགས་པ་
དེའི་མཚན་ཉིད། གཉིས་པ་ནི། དེ་ལ་དབྱེ་ན། བསམ་གཏན་གཟུགས་མེད་ཀྱི་འཇུག་སྒྲུབ་ནས་
རྣམ་ཀུན་མཁྱེན་པ་ཉིད་ཀྱི་འཇུག་སྒྲུབ་ཀྱི་བར་རྣམ་པ་དགུར་ཡོད་དོ། །ས་མཚམས་ནི། མ་
མཐའ་ཐེག་ཆེན་གྱི་སྦྱོར་ལམ་དྲོད་ནས་འཇོག་པར་གྲུབ་བོ། །གསུམ་པ་ནི། ཅིའི་ཕྱིར་འཇུག་
སྒྲུབ་ཅེས་བྱ་ཞེ་ན། ཐེག་པ་ཆེན་པོའི་རྒྱུ་འབྲས་ཀྱི་ཆོས་རྣམས་སྦྱོར་བས་ཉམས་སུ་ལེན་པ་ལ་
འཇུག་པའི་སྒྲུབ་པ་ཡིན་པས་ན། དེ་སྐད་ཅེས་བྱའོ།།
༈ བཞི་པ་བསམ་གཏན་གཟུས་མེད་ཀྱི་རྣམ་གཞག་བཤད་པ་ལ། རྒྱུ།
བོ༑ ༑འབྲས་བུ་གསུམ། དང་པོ་སྙོམས་འཇུག་གང་ལ་བརྟེན་ནས་སྐྱེ་བའི་རྟེན་དང་། ཉེར་
བསྡོགས་ཀྱི་རྣམ་གཞག་བཤད་པ་གཉིས། དང་པོ་ནི། སྒྲ་མི་སྙན་པ་དང་ངན་སོང་བའི་རྟེན་ལ་
བསམ་གཏན་གཟུགས་མེད་ཀྱི་སྙོམས་འཇུག་གསར་དུ་སྐྱེ་བ་མེད་དེ། དེ་རྣམས་རྣམ་སྨིན་གྱི་

སྒྲིབ་པ་ཤས་ཆེན་པོ་དང་ལྡན་པའི་ཕྱིར། ཟ་མ་དང་མ་ནིང་གི་རྟེན་ལ་མི་སྐྱེ་སྟེ། དེ་རྣམས་ཉོན་
མོངས་པའི་སྒྲིབ་པ་ཤས་ཆེན་པོ་དང་ལྡན་པའི་ཕྱིར། མཚམས་མེད་ཀྱི་ལས་སྟོབས་ལྡན་
བསགས་ལ་མ་སྦྱངས་པའི་རྟེན་ལ་ཡང་མི་སྐྱེ་སྟེ། དེ་རྣམས་ལས་ཀྱི་སྒྲིབ་པ་ཤས་ཆེན་པོ་དང་
ལྡན་པའི་ཕྱིར། འདུ་ཤེས་མེད་པའི་རྟེན་ལ་ཡང་གསར་དུ་མི་སྐྱེ་སྟེ། དེ་ཡིད་ཤེས་ཤིན་ཏུ་མི་
གསལ་བའི་ཕྱིར། དེ་རྣམས་མ་གཏོགས་པའི་གླིང་གསུམ་གྱི་སྐེས་པ་བུད་མེད་འདོད་ལྷ་རིགས་
དྲུག་གཟུགས་གཟུགས་མེད་ཀྱི་ལྷ་རྣམས་ཀྱི་རྟེན་ལ་གསར་དུ་སྐྱེ་བར་རུང་བ་ཡིན་ནོ། །འོག་སའི་
རྟེན་ལ་ཡང་གོ་སའི་སྙོམས་འཇུག་གསར་དུ་སྐྱེ་བ་ཡོད་དེ། རྒྱུ་སྙོམས་འཇུག་གི་བསམ་གཏན་
གཟུགས་མེད་ཀྱི་སྙོམས་འཇུག་རྣམས་ཕལ་ཆེར་འོག་སའི་རྟེན་ལ་མངོན་དུ་འགྱུར་བའི་
ཕྱིར༑ རང་སའི་རྟེན་ལ་རང་སའི་སྙོམས་འཇུག་མངོན་དུ་བྱེད་པ་གཅིག་ཡོད་དེ། འབྲས་བུ་སྐྱེ་
བའི་བསམ་གཏན་དང་གཟུགས་མེད་ཀྱི་སྙོམས་འཇུག་རྣམས་རང་སའི་རྟེན་ཅན་དུ་ངེས་པའི་
ཕྱིར༑ སྤྱིར་བཏང་ལ་གོང་སའི་རྟེན་ལ་འོག་སའི་སྙོམས་འཇུག་གསར་དུ་སྐེ་བ་མེད་དེ། གོང་ས་
ན་རང་སས་བསྡུས་པའི་སྙོམས་འཇུག་ཁྱད་པར་དུ་འཕགས་པ་ཡོད་པས་འོག་སའི་སྐོམས་
འཇུག་མངོན་དུ་བྱས་པ་ལ་དགོས་པ་མེད་པའི་ཕྱིར དམིགས་ཀྱིས་བསལ་ན་སྲིད་རྩེའི་རྟེན་ལ་ཅི་
ཡང་མེད་ཀྱི་སེམས་མངོན་དུ་བྱེད་པ་གཅིག་ཡོད་དེ། སྲིད་རྩེའི་རྟེན་ཅན་གྱི་ཉན་ཐོས་འཕགས་
པས་དགྲ་བཅོམ་པའི་འབྲས་བུ་མངོན་དུ་བྱེད་པའི་ཚེ་སླར་ཅི་ཡང་མེད་ཀྱི་སེམས་གཅིག་མངོན་དུ་
བྱས་ཏེ་དེ་ལ་བརྟེན་ནས་དགྲ་བཅོམ་པའི་འབྲས་བུ་མངོན་དུ་བྱེད་པའི་ཕྱིར་ཏེ། ཉན་ཐོས་ཀྱི་སྲིད་
རྩེའི་སེམས་ལ་བརྟེན་ནས་དགྲ་བཅོམ་པའི་འབྲས་བུ་མངོན་དུ་བྱེད་མི་ནུས་པའི་ཕྱིར། དེ་ལྟར་
ཡང་མཛོད་ལས། བསམ་གཏན་གཟུགས་མེད་རང་དང་ནི། །འོག་སའི་རྟེན་ཅན་འོག་དགོས་
མེད༑ སྲིད་རྩེར་འཕགས་པའི་ཅི་ཡང་མེད། །མངོན་དུ་བྱས་ནས་ཟག་པ་ཟད། །ཅེས་གསུངས།
༈ གཉིས་པ་ཉེར་བསྡོགས་ཀྱི་རྣམ་གཞག་བཤད་པ་ལ། བསམ་གཏན་དང་

པོའི་ཉེར་བསྡོགས་བཤད་པ་དང་། ལྷག་མ་རྣམས་དེ་དང་འདྲ་བར་བསྟན་པ་གཉིས། དང་པོ་
ལ༑ ཞི་ལྷག་གི་གོ་རིམ། བསམ་གཏན་དང་པོའི་ཉེར་བསྡོགས་ཀྱི་ཐོག་མ་ངོས་བཟུང་བ། ཡིད་
བྱེད་ཀྱི་གྲངས་ངེས། ངོ་བོ་ངོས་བཟུང་བ་སྟེ་བཞི། དང་པོ་ནི། གྲོལ་བ་དོན་གཉེར་བ་རྣམས་
ཀྱིས་ཞི་ལྷག་གི་གོ་རིམ་ལ་མཁས་པར་བྱེད་དགོས་ཏེ། དེ་མ་ཤེས་ན་དང་པོར་ལམ་འདི་ཉམས་
སུ་ལེན་དེ་རྗེས་ལམ་འདི་ཉམས་སུ་ལེན་གྱི་གོ་རིམ་མི་ཤེས་པར་འགྱུར་བའི་ཕྱིར། འོ་ན་གི་རིམ་
ཇི་ལྟར་ཡིན་ཞེ་ན། དང་པོར་ཞི་གནས་མཚན་ཉིད་པ་བསྒྲབས་ནས་དེ་རྗེས་ལྷག་མཐོང་མཚན
ཉིད་པ་བསྒྲུབ་དགོས་ཀྱི། ཞི་གནས་ཀྱི་སྔོན་དུ་ལྷག་མཐོང་རྗེས་མཐུན་པ་ཙམ་མ་གཏོགས་མཚན་
ཉིད་པ་ཐོབ་པ་ནི་མེད་དེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་
གིས༑ ༑ཉོན་མོངས་རྣམ་པར་འཇོམས་པ་ཤེས་བྱ་སྟེ། །ཐོག་མར་ཞི་གནས་བཙལ་བྱ་ཞེས་
དང་༑ དཀོན་མཆོག་བརྩེགས་པ་ལས་ཀྱང༌། ཚུལ་ཁྲིམས་ལ་གནས་ནས་ཏིང་ངེ་འཛིན་ཐོབ་
སྟེ༑ དེ་ཐོབ་ནས་ཀྱང་ཤེས་རབ་སྒོམ་པར་བྱེད། ཅེས་དང་། སྒོམ་རིམ་ལས་ཀྱང་། དེ་ལྟ་བས་
ན་སྒྲིབ་པ་མཐའ་དག་སྤངས་ནས་ཡོངས་སུ་དག་པའི་ཡེ་ཤེས་འབྱུང་བར་འདོད་པས་ཞི་གནས་
ལ་གནས་ནས་ཤེས་རབ་སྒོམ་པར་བྱེད་དོ། །ཞེས་གསུངས་པའི་ཕྱིར། ལུང་དེ་རྣམས་ཀྱི་དོན་
ནི༑ ཉོན་མོངས་ཀྱི་ས་བོན་སྤོང་བ་ལ་ཞི་ལྷག་ཟུང་དུ་འབྲེལ་བའི་ལམ་གཅིག་ངེས་པར་དགོས་
ཤིང་དེ་གཉིས་ལས་ཀྱང་ཞི་གནས་དང་པོར་སྐྱེ་ལ་བསླབ་པ་གསུམ་ལ་ཡང་དང་པོར་ཚུལ་
ཁྲིམས༑ དེ་རྗེས་ཏིང་ངེ་འཛིན། དེ་རྗེས་ཤེས་རབ་ཀྱི་བསླབ་པ་སྐྱེ་དགོས་པས། ཞི་གནས་ལ་
བརྟེན་ནས་ལྷག་མཐོང་སྒོམ་པར་བྱེད་དོ་ཞེས་པའི་དོན་ནོ། །དེ་ཡང་དང་པོར་གསར་དུ་ཐོབ་པར་
བྱེད་པའི་དབང་དུ་བྱས་ཀྱི་ཐོབ་ཟིན་ནས་ཞི་གནས་ཀྱི་སྔོན་དུ་ཡང་ལྷག་མཐོང་སྒོམ་པར་བྱེད་པས་
མཐའ་གཅིག་ཏུ་མ་ངེས་སོ། །འོ་ན་ཀུན་བཏུས་ལས། ལ་ལ་ནི་ལྷག་མཐོང་ཐོབ་ཀྱི་ཞི་གནས་ནི་
མ་ཐོབ་སྟེ། དེ་ལྷག་མཐོང་ལ་བརྟེན་ནས་ཞི་གནས་ལ་བརྩོན་པར་བྱེད་དོ། །ཞེས་གསུངས་པ

དང་འགལ་ལོ་ཞེ་ན། མི་འགལ་ཏེ། དེའི་དོན་ནི། བསམ་གཏན་དང་པོའི་ཉེར་བསྡོགས་ཀྱིས་
བསྡུས་པའི་བདེན་བཞིའི་ཁྱད་ཆོས་ཅི་རིགས་པ་མངོན་སུམ་གྱིས་རྟོགས་པའི་ལྷ་མཐོང་ཐོབ་
ལ༑ དངོས་གཞིས་བསྡུས་པའི་ཞི་གནས་མ་ཐོབ་པའི་གང་ཟག་ཁ་ཅིག་ཉེར་བསྡོགས་ཀྱིས་
བསྡུས་པའི་ལྷག་མཐོང་ལ་བརྟེན་ནས་དངོས་གཞིས་བསྡུས་པའི་ཞི་གནས་ལ་བརྩོན་པར་བྱེད་པ་
ཡོད་པར་བསྟན་གྱི །ཞི་གནས་མ་ཐོབ་པར་ལྷག་མཐོང་ཐོབ་པ་ཡོད་པར་མ་བསྟན་པའི་ཕྱིར། དེ་
ལྟར་ཡང་། སའི་དངོས་གཞི་ལས། སྡུག་བསྔལ་ནས་ལམ་གྱི་བར་ཡང་དག་པ་ཇི་ལྟ་བ་བཞིན་
རབ་ཏུ་ཤེས་ལ་བསམ་གཏན་དང་པོ་ལ་སོགས་པ་ནི་མ་ཐོབ་སྟེ་དེ་འདུག་མ་ཐག་ཏུ་སེམས་འཇོག་
པར་བྱེད་དེ་ཆོས་རྣམ་པར་འབྱེད་པར་མི་བྱེད། དེ་ལྷག་པའི་ཤེས་རབ་དེ་ཉིད་ལ་བརྟེན་ནས་ལྷག་
པའི་སེམས་ལ་སྦྱོར་བར་བྱེད་དོ། །ཞེས་གསུངས།
གཉིས་པ་ལ། ཁ་ཅིག བསམ་གཏན་དང་པོའི་ཉེར་བསྡོགས་མཚན་ཉིད་སོ་
སོར་རིག་པའི་ཡིད་བྱེད་དེ་བསམ་གཏན་དང་པོའི་ཉེར་བསྡོགས་ཀྱི་ཐོག་མ་ཡིན་ཏེ། ཀུན་བཏུས་
ལས༑ ཡིད་ལ་བྱེད་པ་བདུན་གྱི་བསམ་གཏན་དང་པོ་ལ་སྐོམས་པར་འཇུག་སྟེ་ཡིད་ལ་བྱེད་པ་
བདུན་གང་ཞེ་ན། མཚན་ཉིད་སོ་སོར་རིགས་པའི་ཡིད་ལ་བྱེད་པ་དང་། ཞེས་གསུངས་པའི་
ཕྱིར༑ ཞེས་ཟེར་བ་མི་འཐད་དེ། མཚན་ཉིད་སོ་སོར་རིག་པའི་ཡིད་བྱེད་ལྷག་མཐོང་དང་པོར་
ཐོབ་པའི་གནས་སྐབས་ལ་འཇོག་ལ། དེའི་སྔོན་དུ་བསམ་གཏན་དང་པོའི་ཡིད་བྱེད་ལས་དང་པོ་
བ་ཞི་གནས་མཚན་ཉིད་པ་དེ་འགྲོ་དགོས་པའི་ཕྱིར། འོ་ན་ཞི་གནས་དེ་གང་ཞེ་ན་སེམས་གནས་
པའི་ཐབས་དགུ་ལ་བརྟེན་ནས་དེ་སྒྲུབ་པར་ཉན་ས་ལས་གསུངས་ཤིང་། མདོ་སྡེའི་རྒྱན་ལས་
ཀྱང་༑ དེ་གོམས་པ་ལས་འདུ་མི་བྱེད། །དེ་ནས་དེ་ཡི་ལུས་དང་སེམས། །ཤིན་ཏུ་སྦྱངས་པ་
ཆེས་ཐོབ་ནས། །ཡིད་ལ་བྱེད་དང་བཅས་ཞེས་བྱ། །ཞེས་གསུངས་པ་ལྟར། སེམས་གནས་
པར་བྱེད་པའི་ཐབས་དགུ་གོམས་པར་བྱས་པ་ལས་གཉེན་པོ་མངོན་པར་འདུ་བྱེད་མི་དགོས་པར་

སེམས་དམིགས་པ་ལ་རྩེ་གཅིག་ཏུ་གནས་པ་དེའི་མཐུས་ལུས་སེམས་ཤིན་སྦྱངས་ཀྱི་བདེ་བ་ཐོག་
མར་ཐོབ་པའི་ཡིད་བྱེད་དེ། ཡིད་བྱེད་ལས་དང་པོ་པ་ཞི་གནས་མཚན་ཉིད་པར་འཇོག་གོ །འོ་ན་
ལུས་སེམས་ཤིན་སྦྱངས་ཀྱི་བདེ་བ་དེ་ཇི་ལྟ་བུ་ཞེ་ན། ལུས་ཤིན་སྦྱངས་ནི་ལུས་ལས་རུང་དུ་གྱུར་
པའི་ལུས་ཀྱི་རེག་བྱ་ཁྱད་པར་ཅན་ཞིག་ཡིན་ལ། དེ་མྱོང་བའི་ལུས་ཤེས་ཀྱི་བདེ་བ་ནི་དེའི་བདེ་
བའོ༑ ༑སེམས་ཤིན་ཏུ་སྦྱངས་པའི་བདེ་བ་ནི་སེམས་ལས་སུ་རུང་སྟེ་སེམས་ཏིང་ངེ་འཛིན་ལ་
འཇུག་པ་དང༌། ཆོས་ཕྱོགས་ལ་ཇི་ཙམ་བསྐུལ་ཡང་སེམས་ངལ་བ་དང་དུབ་པ་མེད་པའི་ཡིད་
ཤེས་འཁོར་གྱི་བདེ་བའོ། །འོ་ན་ཉནས་ལས་ཇི་ལྟར་གསུངས་ཤེ་ན། དེ་ཉིད་ལས། དེ་ལ་ཡིད་
ལ་བྱེད་པའི་ལས་དང་པོ་བ་ནི་རྩེ་གཅིག་ཏུ་བྱ་བ་ཉིད་ལ་ཇི་སྲིད་དུ་ཡིད་ལ་བྱེད་པ་མ་ཐོབ་ཅིང་
སེམས་རྩེ་གཅིག་པ་ཉིད་ལ་མ་རེག་བར་དུ་ལས་དང་པོ་བ་ཡིན་ནོ། །དེ་ལ་ཉོན་མོངས་རྣམ་པར་
སྦྱོང་བའི་ལས་དང་པོ་བ་ནི་ཡིད་ལ་བྱེད་པ་ཐོབ་པ་ཉོན་མོངས་པ་རྣམས་ལ་སེམས་སྦྱོང་བར
འདོད་པའི་མཚན་ཉིད་སོ་སོར་རིག་པའི་ཡིད་བྱེད་ལ་བྱེད་པ་ཡིན་པ་ལས་བརྩམས་ཤིང་ལེན་པ་
ལ་གོམས་པ་གང་ཡིན་པ་སྟེ། །ཞེས་གསུངས་སོ། །ལུང་དེའི་དོན་ནི། ཞི་གནས་ཐོབ་ཅིང་
སེམས་རྩེ་གཅིག་པ་ལྷག་མཐོང་འགོ་རྩོམ་པའི་གནས་སྐབས་ཀྱི་ལས་དང་པོ་བའི་ཡིད་བྱེད་ཡིན་
ལ༑ དེའི་རྗེས་སུ་བྱུང་བའི་ཉོན་མོངས་རྣམ་སྦྱོང་མཚན་ཉིད་སོ་སོར་རིག་པའི་ཡིད་བྱེད་དེ་དག་ནི་
ལྷག་མཐོང་འགོ་རྩོམ་པའི་གནས་སྐབས་ཀྱི་ཡིད་བྱེད་ཡིན་ནོ་ཞེས་པའི་དོན་ཡིན་ནོ། །བསམ་
གཏན་དང་པོའི་ཉེར་བསྡོགས་ལ་ཞི་ལྷག་གཉིས་སུ་ཡོད་པའི་ཞི་གནས་དང་པོར་སྐྱེ་དགོས་
པས༑ བསམ་གཏན་དང་པོའི་ཉེར་བསྡོགས་ལས་དང་པོ་བའི་ཡིད་བྱེད་ཞི་གནས་མཚན་ཉིད་པ་
དེ་བསམ་གཏན་དང་པོའི་ཉེར་བསྡོགས་ཀྱི་ཐོག་མ་ཡིན་ལ། དེས་མཚོན་ནས་ཉེར་བསྡོགས་
གཞན་རྣམས་ཀྱི་ཐོག་མ་ངོས་འཛིན་ཚུལ་ཡང་ཤེས་པར་བྱའོ།།
གསུམ་པ་ནི། བསམ་གཏན་དང་པོའི་ཡིད་བྱེད་དེ་ལ་བརྒྱད་དུ་གྲངས་ངེས་པ་ཡིན་ཏེ། དེ་ལ་ཞི་

གནས་ཀྱིས་བསྡུས་པ་དང་ལྷག་མཐོང་གིས་བསྡུས་པ་གཉིས་སུ་ངེས་པ་ལས་དང་པོ་ཞི་གནས་ནི་
གནས་ཀྱི་ཡན་ལག་ཡིན་ལ། གཉིས་པ་ལ། རྒྱུ། ངོ་བོ། །འབྲས་བུ་གསུམ། དང་པོ་ལ་
མཚན་ཉིད་སོ་སོར་རིག་པའི་ཡིད་བྱེད་དང་། མོས་པ་ལས་བྱུང་བའི་ཡིད་བྱེད་གཉིས་ནི་ཐོབ་
པར་བྱེད་པའི་རྒྱུ་དང་། དཔྱོད་པ་ཡིད་བྱེད་ལྟ་བུ་ཐོབ་ཟིན་ཁྱད་པར་དུ་འགྱུར་བའི་རྒྱུ་དང་། ངོ་བོ་
ལ༑ རབ་ཏུ་དབེན་པ་ཡིད་ལ་བྱེད་པ་དང་། དགའ་བ་སྡུད་པའི་ཡིད་བྱེད་དང༌། སྦྱོར་བ་མཐའི་
ཡིད་བྱེད་དང་གསུམ། འབྲས་བུ་ལ་སྦྱོར་བ་མཐའི་འབྲས་བུ་ཡིད་བྱེད་རྣམས་སུ་ངེས་པའི་
ཕྱིར༑ ལྷག་མཐོང་གིས་བསྡུས་པ་བདུན་དུ་ངེས་པ་ཡང་ཉན་ས་ལས་གསུངས་ཏེ། དེ་ཉིད་
ལས༑ དེ་ལ་འདོད་པའི་འདོད་ཆགས་དང་བྲལ་བར་བྱ་བའི་ཕྱིར་རབ་ཏུ་བརྩོན་པའི་རྣལ་འབྱོར་
པས་ནི་ཡིད་ལ་བྱེད་པ་བདུན་གྱིས་འདོད་པ་ལ་འདོད་ཆགས་དང་བྲལ་བ་རྗེས་སུ་འཐོབ་
བོ༑ ༑བདུན་པོ་དེ་དག་ཀྱང་གང་ཞེ་ན། སྨྲས་པ། མཚན་ཉིད་སོ་སོར་རིག་པ་དང་། མོས་པ་
ལས་བྱུང་བ་དང་། རབ་ཏུ་དབེན་པ་དང་། དགའ་བ་སྡུད་པ་དང་། དཔྱོད་པ་ཡིད་ལ་བྱེད་པ་
དང་༑ སྦྱོར་བ་མཐར་ཐུག་པ་དང་། སྦྱོར་བ་མཐར་ཐུག་པའི་འབྲས་བུ་ཡིད་ལ་བྱེད་པའོ། །ཞེས་
གསུངས་པའི་ཕྱིར། ཀུན་བཏུས་ལས། ཡིད་ལ་བྱེད་པ་བདུན་གྱིས་བསམ་གཏན་དང་པོ་ལ་
སྙོམ་པར་འཇུག་སྟེ། ཡིད་ལ་བྱེད་པ་བདུན་པོ་དེ་དག་ཀྱང་གང་ཞེ་ན། མཚན་ཉིད་སོ་སོར་རིག་
པའི་ཡིད་ལ་བྱེད་པ་དང་། ཞེས་སོགས་གསུངས་པ་ཡང་ལྷག་མཐོང་གིས་བསྡུས་པའི་ཡིད་བྱེད་
ཀྱི་དབང་དུ་བྱས་ནས་གསུངས་སོ།།
བཞི་པ་ནི། ལས་དང་པོ་པའི་ཡིད་བྱེད་ནི་སྔར་བཤད་པ་ལྟར་ཡིན་ལ། མཚན་ཉིད་སོ་སོར་
རིགས་པའི་ཡིད་བྱེད་ནི། འདོད་པ་ནི་སྡུག་བསྔལ་ཆེ་བས་མ་ཞི་བ་དང་། ཚེ་ཐུང་བས་རགས་པ་
དང་༑ བསམ་གཏན་དང་པོ་ནི། དེ་ལ་ལྟོས་ཏེ་ཞི་བའོ་སྐམ་དུ་འདོད་པ་དང་བསམ་གཏན་དང་
པོའི་སྐྱོན་ཡོན་སོ་སོར་རིག་པའི་ཐོས་བསམ་འདྲེས་མར་སྤྱོད་པའི་ལྷག་མཐོང་དང་པོར་ཐོབ་པའི་

ཡིད་བྱེད་དོ། འདིའང་བསམ་གཏན་དང་པོའི་སས་བསྡུས་ཡིན་ཏེ། ཉན་ས་ལ། མཉམ་པར་
བཞག་པའི་ས་པའི་ཡིད་ལ་བྱེད་པ་གང་གིས་འདོད་པ་རྣམས་ལ་རགས་པའི་མཚན་ཉིད་
དང་༑ བསམ་གཏན་དང་པོ་ལ་ཞི་བའི་མཚན་ཉིད་དུ་སོ་སོར་རྟོགས་པར་བྱེད་པ་དེ་ནི། མཚན་
ཉིད་སོ་སོར་རིག་པའི་ཡིད་ལ་བྱེད་པ་ཞེས་བྱ་སྟེ། ཞེས་གསུངས་པའི་ཕྱིར། །རིགས་པས་ཀྱང་
གྲུབ་སྟེ། དེའི་སྔ་རོལ་གྱི་ཞི་གནས་མཚན་ཉིད་པ་དེ་བསམ་གཏན་དང་པོའི་སས་བསྡུས་པ་ཡིན་
པའི་ཕྱིར། ཁ་ཅིག་དེ་མི་འཐད་དེ། གསེར་འཕྲེང་དུ་མཉམ་པར་མ་བཞག་པའི་ས་པའི་ཞེས་
སོགས་དྲངས་པའི་ཕྱིར་ཟེར་ན། དེ་མི་འཐད་དེ། མཉམ་པར་མ་བཞག་པའི་ཞེས་པ་མ་དག་པར་
རྗེ་ཉིད་ཀྱིས་ལྷག་མཐོང་དུ་གསུང་ཤིང་། འགྲེལ་བ་རྒྱལ་སྲས་མ་ལས་ཀྱང༌། མཉམ་པར་
བཞག་པའི་ས་པ་ཞེས་སོགས་གསུངས་པའི་ཕྱིར། མོས་པ་ལས་བྱུང་བའི་ཡིད་ལ་བྱེད་པ་
ནི༑ དེ་ལྟར། གོང་འོག་ལ་ཞི་རགས་སུ་མོས་པར་བྱས་ཤིང་དཔྱད་པ་བྱས་པའི་སྟོབས་ཀྱིས་
ལུས་སེམས་ཤིན་སྦྱངས་ཀྱི་བདེ་བ་སྐྱར་མ་སྐྱེས་ནས་ཞི་ལྷག་ཟུང་དུ་འབྲེལ་བའི་གནས་སྐབས་
ཀྱི་ཡིད་བྱེད་དོ། །རབ་ཏུ་དབེན་པ་ཡིད་བྱེད་ནི་ཞི་ལྷག་ཟུང་དུ་འབྲེལ་བའི་སྟོབས་ཀྱིས་འདོད་པ་
ལ་འདུན་པའི་ཉོན་མོངས་ཆེ་འབྲིང་ཆུང་ངུ་དགུའི་ཆེན་པོ་གསུམ་ལ་ཆགས་བྲལ་བྱེད་པའི་ཡིད་
བྱེད་དོ། །དེ་ཆེན་པོ་སྐོར་གསུམ་དང་བྲལ་ཞིང་དབེན་པས་ན་རབ་ཏུ་དབེན་པ་ཡིད་བྱེད་ཅེས་
བྱའོ༑ དགའ་བ་སྡུད་པའི་ཡིད་བྱེད་ནི། འདོད་པ་ལ་འདུན་པའི་ཉོན་མོངས་འབྲིང་སྐོར་གསུམ་
ལ་ཆགས་བྲལ་བྱེད་པའི་ཡིད་བྱེད་དོ། །འདི་ཡང་འབྲིང་སྐོར་གསུམ་དང་བྲལ་བས་ན་དབེན་པ་
ལས་སྐྱེས་པའི་དགའ་བདེ་ཐོབ་ཅིང་། ཉོན་མོངས་སྤོང་བ་དང་གཉེན་པོ་བརྟན་པ་ལ་དགའ་བ་
བྱེད་པའི་ཕྱིར་ན། དགའ་བ་སྡུད་པ་ཡིད་བྱེད་ཅེས་བྱའོ། །དཔྱོད་པ་ཡིད་བྱེད་ནི། སྔར་གྱི་ཉོན་
མོངས་ཕལ་ཆེར་སྤངས་པ་ན་འདོད་པ་ལ་འདུན་པའི་ཉོན་མོངས་མ་ལུས་པ་སྤངས་སམ་སྐམ་པ་
འབྱུང་བས་ཉོན་མོངས་སྐྱེ་སླ་བའི་མཚན་མ་ཡིད་ལ་བྱས་ཏེ་དེས་མ་ལུས་པར་སྤངས་མ་སྤངས་

དཔྱོད་པར་བྱེད་པའི་ཡིད་བྱེད་དོ། །སྦྱོར་བ་མཐའི་ཡིད་བྱེད་ནི། སྔར་ལྟར་དཔྱད་པས་འདོད་པ་
ལ་འདུན་པའི་ཉོན་མོངས་ཆུང་ངུ་སྐོར་གསུམ་ལ་ཆགས་པ་དང་བྲལ་བར་བྱེད་དགོས་པར་མཐོང་
ནས་དེ་གསུམ་ལ་ཆགས་བྲལ་བྱེད་པའི་ཡིད་བྱེད་དོ། །སྦྱོར་བ་མཐའི་འབྲས་བུ་ཡིད་བྱེད་
ནི༑ བསམ་གཏན་དང་པོའི་དངོས་གཞི་ཐོབ་མ་ཐག་པའི་ཡིད་བྱེད་དོ། །དེ་ལྟར་ཡང་ཉན་ས
ལས༑ དེ་ལ་མཚན་ཉིད་སོ་སོར་རིག་པའི་ཡིད་ལ་བྱེད་པས་ནི་སྤང་བར་བྱ་བ་གང་ཡིན་པ་དེ་
སྤང་བར་ཡོངས་སུ་ཤེས་པར་བྱེད། ཐོབ་པར་བྱ་བ་གང་ཡིན་པ་དེ་ཡང་ཡོངས་སུ་ཐོབ་པར་བྱེད་
ཅིང་༑ སྤང་བར་བྱ་བ་སྤང་བ་དང་། ཐོབ་པར་བྱ་བ་ཐོབ་པར་བྱ་བའི་ཕྱིར། སེམས་གཏོད་པར་
ཡང་བྱེད་དོ། །མོས་པ་ལས་བྱུང་བའི་ཡིད་ལ་བྱེད་པས་ནི་སྤང་བར་བྱ་བ་སྤང་བ་དང་། ཐོབ་
པར་བྱ་བ་ཐོབ་པའི་ཕྱིར་ཡང་དག་པར་བརྩོན་པར་སྦྱོང་བར་བྱེད་དོ། །རབ་ཏུ་དབེན་པ་ཡིད་ལ་
བྱེད་པས་ནི་ཉོན་མོངས་པའི་རྣམ་པ་ཆེན་པོ་སྤོང་བར་བྱེད་དོ། །དགའ་བ་སྡུད་པའི་ཡིད་ལ་བྱེད་
པས་ནི་ཉོན་མོངས་པའི་རྣམ་པ་འབྲིང་སྤོང་བར་བྱེད་དོ། །དཔྱོད་པ་ཡིད་ལ་བྱེད་པས་ནི་མངོན་
པའི་ང་རྒྱལ་མེད་པ་ལ་སེམས་འཇོག་པར་བྱེད་དོ། །སྦྱོར་བ་མཐར་ཐུག་པའི་ཡིད་ལ་བྱེད་པས་ནི་
ཉོན་མོངས་པའི་རྣམ་པ་ཆུང་ངུ་སྤོང་བར་བྱེད་དོ། །སྦྱོར་བ་མཐར་ཐུག་པའི་འབྲས་བུ་ཡིད་ལ་
བྱེད་པས་ནི། རྣམ་པ་དེ་དག་སྒོམ་པའི་འབྲས་བུ་ཉམས་སུ་མྱོང་བར་བྱེད་དོ། །ཞེས་
གསུངས༑ ཉེར་བསྡོགས་དེ་དག་འཇིག་རྟེན་པའི་ལམ་བཞིར་འདུ་སྟེ། མཚན་ཉིད་སོ་སོར་རིག་
པའི་ཡིད་བྱེད་དང༌། མོས་པ་ལས་བྱུང་བའི་ཡིད་བྱེད་གཉིས་འཇིག་རྟེན་པའི་སྦྱོར་བའི་
ལམ༑ རབ་ཏུ་དབེན་པ་ཡིད་བྱེད། དགའ་བ་སྡུད་པའི་ཡིད་བྱེད། སྦྱོར་བ་མཐའི་ཡིད་བྱེད་
གསུམ་འཇིག་རྟེན་པའི་བར་ཆད་མེད་པའི་ལམ། སྤྱོད་པ་ཡིད་བྱེད་འཇིག་རྟེན་པའི་ཁྱད་པར་གྱི་
ལམ་དང༌། སྦྱོར་བ་མཐའི་འབྲས་བུ་ཡིད་བྱེད་ནི། འཇིག་རྟེན་པའི་རྣམ་གྲོལ་ལམ་གྱི་བསྡུས་
པའི་ཕྱིར་ཏེ། བསྡུ་བ་ལས། མཚན་ཉིད་སོ་སོར་རིག་པ་དང་མོས་པ་ཡིད་ལ་བྱེད་པ་ནི་སྦྱོར་བའི་

ལམ་གྱིས་བསྡུས་པ་ཡིན་ནོ། །རབ་ཏུ་དབེན་པ་དང་སྦྱོར་བ་མཐར་ཐུག་པ་གཉིས་ནི་ཁར་ཆད་
མེད་པའི་ལམ་གྱིས་བསྡུས་པ་ཡིན་ནོ། །དགའ་བ་སྡུད་པའི་ཡིད་ལ་བྱེད་པ་ནི་ལམ་བཞི་ཆར་
གྱིས་བསྡུས་པ་ཡིན་ནོ། །དཔྱོད་པ་ཡིད་ལ་བྱེད་པ་ནི་ཁྱད་པར་གྱི་ལམ་གྱིས་བསྡུས་པ་ཁོ་
ནའོ༑ ༑ཞེས་གསུངས་པའི་ཕྱིར། དེ་ལྟར་ཡིན་ཀྱང་དེ་དག་སྦྱོར་ལམ་སོགས་ཀྱིས་བསྡུས་པ་ནི་
མ་ཡིན་ནོ། །འཇིག་རྟེན་པའི་ལམ་དུ་བཤད་པའི་བསམ་གཏན་དང་པོའི་ཉེར་བསྔོགས་འདི་དག་
གིས་འདོད་པའི་ཉོན་མོངས་སྤོང་ནུས་སམ་ཞེ་ན། བསམ་གཏན་དང་པོའི་ཉེར་བསྡོགས་རྣམས་
ཀྱིས་འདོད་པ་ལ་འདུན་པའི་ཉོན་མོངས་དང༌། བསམ་གཏན་གཉིས་པའི་ཉེར་བསྡོགས་རྣམས་
ཀྱིས་བསམ་གཏན་དང་པོ་ལ་འདུན་པའི་ཉོན་མོངས་སྤོང་བ་ནས། སྲིད་རྩེའི་ཉེར་བསྡོགས་
རྣམས་ཀྱིས་ཅི་ཡང་མེད་ལ་འདུན་པའི་ཉོན་མོངས་སྤོང་བ་སོགས་ཡིན་གྱི། བསམ་གཏན་དང་
པོའི་ཉེར་བསྡོགས་ཀྱིས་འདོད་པའི་ཉོན་མོངས་སྤོང་བ་དང་། དེས་འདོད་པའི་སས་བསྡུས་ཀྱི་
གང་ཟག་གི་བདག་འཛིན་སྤོང་བ་མ་ཡིན་ཏེ། དེ་འདོད་པའི་སས་བསྡུས་ཀྱི་གང་ཟག་གི་བདག་
འཛིན་དང་དམིགས་པ་གཅིག་ལ་དམིགས་ནས་འཛིན་སྟངས་དངོས་འགལ་དུ་ཞུགས་པ་མ་ཡིན་
པའི་ཕྱིར། འོ་ན་སྦྱོར་བ་མཐའི་འབྲས་སུ་ཡིད་བྱེད་དེ་ཉེར་བསྡོགས་དང་། དངོས་གཞི་གང་
གིས་བསྡུས་ཞེ་ན། མཛོད་པ་རྣམས་ཀྱི་ལུགས་ལྟར་ན། བསམ་གཏན་དང་པོ་གསུམ་གྱི་དེ་ལ་
ཉེར་བསྡོགས་དང་དངོས་གཞིས་བསྡུས་པ་གཉིས་ཀ་ཡོད། བཞི་པའི་དེ་ལ་དངོས་གཞིས་ཁྱབ
ཀྱི་ཉེར་བསྔོགས་མེད་དེ། དང་པོ་གསུམ་གྱི་དངོས་གཞི་རྣམས་ཚོར་བ་བདེ་བ་དང་མཚུངས་པར་
ལྡན་ཞིང༌། ཉེར་བསྡོགས་རྣམས་ཚོར་བ་བཏང་སྐོམས་ཁོ་ན་དང་ཚུངས་པར་ལྡན་པས་ཚོར་བ་
མི་གཅིག་པའི་དབང་གིས་བསམ་གཏན་དང་པོ་གསུམ་གྱི་ཉེར་བསྡོགས་ཀྱིས་སྟོབས་ཀྱིས་རང་
རང་གི་འོག་ས་ལས་འདས་ཀྱང་གོང་སའི་དངོས་གཞིར་འཕོ་མི་ནུས་སོ། །བཞི་པའི་ཉེར་
བསྔོགས་དང་དངོས་གཞི་གཉིས་ཚོར་བ་བཏང་སྐོམས་དང་མཚུངས་ལྡན་དུ་གཅིག་པས་བཞི་

པའི་ཉེར་བསྔོགས་ཀྱིས་སྟོབས་ཀྱིས་གསུམ་པ་ལས་འདས་པས་བཞི་པའི་དངོས་གཞིར་འཕོ་
ནུས་པའི་ཕྱིར། ཞེས་འདོད་པ་ཡིན་ཏེ། མཛོད་ལས། ས་གསུམ་ལས་རྒྱལ་བསམ་གཏན་
ནི༑ ༑ཉེར་བསྡོགས་ལས་མཐའི་རྣམ་གྲོལ་ལམ། །གོང་མའི་ཉེར་བསྡོགས་ལས་མིན། ཞེས་
གསུངས་པའི་ཕྱིར། ཀུན་བཏུས་པ་ནི། ཉེར་བསྡོགས་ཀྱི་ཚོར་བ་ལ་བཏང་སྐོམས་ཀྱིས་མ་ཁྱབ་
པའི་ཕྱིར། གོང་མའི་ཉེར་བསྡོགས་ཀྱིས་སྟོབས་ཀྱིས་འོག་ས་ལས་འདས་པ་ལས་གོང་སའི་
སྐོམས་འཇུག་ཐོབ་དགོས་པའི་སྦྱོར་བ་མཐའི་འབྲས་བུ་ཡིད་བྱེད་ལ་དངོས་གཞིས་ཁྱབ་པར་
བཤད་ཅིང་། རང་ལུགས་ཀྱང་དེ་ལྟར་དུ་ཁས་ལེན་ནོ། །དེས་ན་བསམ་གཏན་དང་པོའི་ཉེར་
བསྡོགས་ཀྱི་མཚན་ཉིད། དེ་དང་བསམ་གཏན་དང་པོའི་དངོས་གཞི་གང་རུང་ཡང་ཡིན། འདོད་
པ་ལ་འདུན་པའི་ཉོན་མོངས་ལ་ཆགས་བྲལ་བྱེད་པའི་རབ་ཏུ་ཕྱེ་བའི་རིགས་སུ་གནས་པ་ཡང་
ཡིན་པའི་གཞི་མཐུན་པར་གྱུར་པའི་བསམ་གཏན་སས་བསྡུས་ཀྱི་རིག་པ། དེ་ལ་དབྱེ་ན། དེར་
གྱུར་པའི་དག་པ་བ་དང་། ཟག་མེད་གཉིས་ཡོད་ཀྱི། ཉོན་མོངས་ཅན་མེད་དེ། དེ་ཉོན་མོངས་
ཅན་གྱི་རང་གི་འོག་ས་ལ་འདུན་པའི་ཉོན་མོངས་ལ་ཆགས་བྲལ་བྱེད་མི་ནུས་པའི་ཕྱིར།
ལྷག་མ་རྣམས་དེ་དང་འདྲ་བར་བསྟན་པ་ནི། ཀུན་བཏུས་ལས། བསམ་
གཏན་དང་པོ་ལ་ཇི་ལྟ་བ་དེ་བཞིན་དུ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལ་ཡང་
དེ་བཞིན་ནོ། །ཞེས་གསུངས་པས་ཉེར་བསྡོགས་ལྷག་མ་རྣམས་ཀྱི་རྣམ་གཞག་སྔར་གྱི་རིགས་པ་
ལ་དཔགས་ནས་བཤད་པར་བྱ་ཞིང་ཁྱད་པར་གོང་མའི་རྟེན་ལ་སེམས་ལོངས་མེད་པར་ཏིང་ངེ་
འཛིན་དུ་འགྲོ་བ་དང་། གཟུགས་མེད་ན་བསམ་བྱུང་མེད་པར་བཤད་པས་གོང་མ་རྣམས་ཀྱི་རྟེན་
ཅན་གྱི་རྒྱུད་ཀྱི་མཚན་ཉིད་སོ་སོར་རིག་པའི་ཡིད་བྱེད་རྣམས་ཀྱིས་ཐོས་བསམ་འདྲེས་མར་སྤྲོད་པ་
ཡང་མེད་ལ། བསམ་གཏན་བཞི་པ་ཡན་ཆད་ན་རང་སས་བསྡུས་པའི་དགའ་བདེ་མེད་པས་
དགའ་བ་སྡུད་པ་ཡིད་བྱེད་ཀྱི་དོན་ཉོན་མོངས་སྤོང་པ་ལ་ཡོན་ཏན་དུ་མཐོང་བ་ཙམ་མོ། །དེས་ན་

བསམ་གཏན་གཉིས་པའི་ཉེར་བསྡོགས་ཀྱི་མཚན་ཉིད་ནི། དེ་དང་བསམ་གཏན་གཉིས་པའི་
དངོས་གཞི་གང་རུང་ཡང་ཡིན། བསམ་གཏན་དང་པོ་ལ་འདུན་པའི་ཉོན་མོངས་ལ་ཆགས་བྲལ་
བྱེད་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་གྱུར་པའི་བསམ་གཏན་གཉིས་པའི་སས་
བསྡུས་ཀྱི་རིག་པ། དེའི་མཚན་ཉིད། དེས་གཞན་རྣམས་ལ་ཡང་རིགས་འགྲེ།
གཉིས་པ་ངོ་བོ་བཤད་པ་ལ། འཇིག་རྟེན་པ་དང་འཇིག་རྟེན་ལས་འདས་པའི་
ལམ་བཤད་པ་དང༌། དེའི་རྣམ་གཞག་བཤད་པ་གཉིས། དང་པོ་ལ། སྒྲས་བརྗོད་རིགས་ཀྱི་སྒོ་
ནས་ཉོན་མོངས་ཅན་དང་། དག་པ་བ་གཉིས། དང་པོ་ལ། གང་ཉོན་མོངས་པར་བྱེད་པའི་གཞི་
ནི༑ བསམ་གཏན་གཟུགས་མེད་ཀྱི་སྙོམས་འཇུག་དག་པ་བ་བརྒྱད་ཡིན་ཏེ། དེ་བརྒྱད་པོ་ལ་
མཉམ་པར་གཞག་བཞིན་པའི་ངང་ནས་ཕྱིས་ཉོན་མོངས་ཅན་ཅི་རིགས་པར་འགྱུར་བའི་ཕྱིར་
ཏེ༑ མཛོད་ལས། འཇིག་རྟེན་པ་ཡི་དགེ་བ་ནི། །དག་པ་དེ་ནི་དེས་མྱོང་བྱ། །ཞེས་གསུངས་
པའི་ཕྱིར། གང་གིས་ཉོན་མོངས་པར་བྱེད་པའི་ཆོས་ནི། ཁོང་ཁྲོ་མ་གཏོགས་པའི་རྩ་ཉོན་དྲུག་
གི་ནང་ནས་སྒྲིབ་ལུང་མ་བསྟན་གྱི་སྲེད་པ། ལྟ་བ། ང་རྒྱལ། མ་རིག་པའམ་ཐེ་ཚོམ་སྟེ་
བཞིའོ༑ ༑ཁོང་ཁྲོ་མ་ཡིན་ཏེ། ཁམས་གོང་གི་སས་བསྡུས་པའི་ཁོང་ཁྲོ་མེད་པའི་ཕྱིར། དེ་ལྟར
ཡང་ཀུན་བཏུས་ལས། ཉོན་མོངས་པ་ཇི་ལྟ་བུ་ཞེ་ན། ལུང་དུ་མ་བསྟན་པའི་རྩ་བ་བཞི་པོ་སྲེང་པ་
དང་༑ ལྟ་བ་དང་། ང་རྒྱལ་དང་། མ་རིག་པ་སྟེ་ཞེས་གསུངས་སོ། །ཇི་ལྟར་ཉོན་མོངས་པར་
བྱེད་པའི་ཚུལ་ནི། དག་པ་བའི་སྙོམས་འཇུག་དེ་དག་ལ་མཉམ་པར་གཞག་པ་ན་སྐོམས་འཇུག་
གི་རོ་ལ་སྲེད་པ་སྐྱེས་ནས་སྙོམས་འཇུག་གི་རྒྱུན་སྲེད་པ་དང་མཚུངས་ལྡན་དུ་འབྱུང་བའི་སྲེད་
པས་ཉོན་མོངས་པར་བྱེད། དེ་བཞིན་དུ་སྙོམས་འཇུག་འདི་བདག་གིས་ཐོབ་ཀྱི་གཞན་གྱི་ནི་མིན་
ནོ་སྐམ་དུ་སྙོམས་འཇུག་གི་རྒྱུན་ཁེངས་པ་དང་མཚུངས་ལྡན་དུ་འབྱུང་བའི་ང་རྒྱལ་གྱིས་ཉོན་
མོངས་པར་བྱེད། མངོན་ཤེས་ཀྱིས་སྔོན་དང་ཕྱི་མའི་མཐའ་འགའ་ཞིག་མཐོང་བ་ན་བདག་དང

འཇིག་རྟེན་རྟག་པའོ་སྙམ་དུ་སྙོམས་འཇུག་གི་རྒྱུན་ལྟ་ངན་དང་མཚུངས་ལྡན་དུ་འབྱུང་བའི་ལྟ་
བས་ཉོན་མོངས་པར་བྱེད། གཟུགས་མེད་མངོན་ཤེས་ཀྱི་རྟེན་མིན་ཡང་ལོག་ལྟ་རྒྱུད་ལ་ལྡན་
བཞིན་དུ་གཟུགས་མེད་ཀྱི་སྐོམས་འཇུག་དག་པ་བ་ཐོབ་པ་ན་བདག་གི་ལྟ་བ་འདི་ལ་བརྟེན་ནས་
སྙོམས་འཇུག་དེ་ལྟ་བུ་ཐོབ་པས་བདག་གི་ལྟ་བ་འདི་ནི་མཆོག་སྐམ་དུ་ལྟ་བ་མཆོག་འཛིན་གྱིས་
ཉོན་མོངས་པར་བྱེད། དེ་བཞིན་དུ། བདག་གིས་ཐོབ་པའི་སྐོམས་འཇུག་འདི་ཐར་ལམ་མིན་ནམ་
ཡིན་སྙམ་དུ་ཐེ་ཚོམ་ཟ་བའི་རྨོངས་པའི་སྒོ་ནས་ཐེ་ཚོམ་མ་རིག་པས་ཉོན་མོངས་པར་བྱེད། དེ་
ཡང་ཐེ་ཚོམ་དང་མ་རིག་པ་གཉིས་འཇུག་པ་གཅིག་པས་གཅིག་ཏུ་ཡང་བཤད། ཉོན་མོངས་ཅན་
ལ་བཞིར་འཇོག་པ་ནི་ཉི་འོག་བྱེ་བྲག་ཏུ་སྨྲ་བ་དང་མཐུན་པ་ཡིན་ཏེ། མཛོད་ལས། བཞི་ཞེས་ཉི་
འོག་པ། དེ་དག་སྲེད་ལྟ་ང་རྒྱལ་རྨོངས། །ཞེས་གསུངས་པའི་ཕྱིར། ཁ་ཆེ་བྱེ་བྲག་ཏུ་སྨྲ་
བས༑ སྲིད་བ་ཤས་ཆེ་བས་ཉོན་མོངས་ཅན་གཅིག་ཏུ་འདོད། །ཉོན་མོངས་ཅན་གྱི་སྙོམས་འཇུག་
འདི་དག་སྙོམས་འཇུག་མ་ཡིན་ཏེ། །སྙོམས་འཇུག་ཡིན་ན། དགེ་བ་ཡིན་དགོས་པའི་ཕྱིར
དང་༑ ཉོན་མོངས་ཅན་ལ་གཉེན་པོ་ལ་སོགས་པའི་ཡན་ལག་གི་རྣམ་གྲངས་མེད་པའི་
ཕྱིར༑ དེས་ན་འདི་རྣམས་ལུང་མ་བསྟན་ཡིན་ཏེ། མཛོད་ལས། སྙོམས་འཇུག་དགེ་བ་རྩེ་གཅིག་
པ༑ ༑ཞེས་དང༌། ཉོན་མོངས་ཅན་ལ་དགའ་བདེ་དང༌། །རབ་དང་ཤེས་བཞིན་དྲན་པ་
དང་༑ བཏང་སྙོམས་དྲན་པ་དག་པ་མེད། །ཅེས་གསུངས་པའི་ཕྱིར། འོ་ན་སྙོམས་འཇུག་གི་
དབྱེ་བར་བཤད་པ་ཇི་ལྟ་བུ་ཡིན་ཞེ་ན། དེ་སྐོམས་འཇུག་དག་པ་བའི་རྫས་རྒྱུན་ཙམ་ཡིན་པས་
སྙོམས་འཇུག་གི་སྒྲས་བསྟན་པ་ཙམ་ཡིན་ཏེ། དཔེར་ན། ས་བོན་རུལ་པ་ལ་ས་བོན་ཞེས་བཤད་
པ་བཞིན་ནོ། །སྙོམས་འཇུག་ཉོན་མོངས་ཅན་གྱི་མཚན་ཉིད་ནི། རང་གི་རྒྱུར་གྱུར་པའི་སྙོམས་
འཇུག་དག་པ་བའི་རྫས་རྒྱུན་གང་ཞིག རང་གི་གྲོགས་ཉོན་མོངས་བ་དང་མཚུངས་ལྡན་དུ་
འབྱུང་བའི་ལུང་མ་བསྟན་གྱི་རིག་པར་དམིགས་པ། དེ་ལ་དབྱེ་ན། བསམ་གཏན་གྱི་དངོས་

གཞིའི་སྙོམས་འཇུག་ཉོན་མོངས་ཅན་དང་། གཟུགས་མེད་ཀྱི་དེ་གཉིས་ཡོད། དེ་གཉིས་སོ་
སོར་རེ་རེ་ལ་ཡང་བཞི་བཞི་སྟེ་བརྒྱད་དུ་ཡོད་དོ།།
དངོས་གཞི་སྙོམས་འཇུག་དག་པ་བ་ལ། མཚན་ཉིད་དང༌། དབྱེ་བ་གཉིས། དང་པོ་ནི། གོང་
སའི་དངོས་གཞིའི་སྙོམས་འཇུག་ཡང་ཡིན། འཇིག་རྟེན་པའི་དགེ་བས་བསྡུས་པའི་རབ་ཏུ་ཕྱེ་
བའི་རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་པའི་རིག་པ། ཅིའི་ཕྱིར་དག་པ་བ་
ཞེས་བྱ་ཞེ་ན། རང་སའི་ཉོན་མོངས་མངོན་གྱུར་བ་དང་བྲལ་བའི་སྒོ་ནས་དེ་དག་པས་ན་དག་པ་
བའམ་རྣམ་པར་བྱང་བ་ཞེས་བྱ་སྟེ། ཀུན་བཏུས་ལས། རྣམ་པར་བྱང་བ་ཇི་ལྟ་བུ་ཞེ་ན། དག་
པའི་བསམ་གཏན་དང་གཟུགས་མེད་རྣམས་ཀྱང་དག་པའི་ཕྱིར། རྣམ་པར་བྱང་བ་ཞེས་
བྱའོ༑ ༑ཞེས་གསུངས་པའི་ཕྱིར། དེ་ལ་དབྱེ་ན། ཉམས་པ་ཆ་མཐུན་དང་། གནས་པ་ཆ་མཐུན་
དང་༑ ཁྱད་པར་ཆ་མཐུན་དང་། ངེས་འབྱེད་ཆ་མཐུན་གྱི་དེ་དང་བཞི། མཚན་ཉིད་ནི། དངོས་
གཞི་སྐོམས་འཇུག་དག་པ་གང་ཞིག རང་གི་འཇུག་ཐོགས་སུ་ཉོན་མོངས་ཅན་སྐྱེ་བ་དང་རྗེས་སུ་
མཐུན་པ་དེ། དང་པོའི་མཚན་ཉིད། དེ་བཞིན་དུ་དེ་གང་ཞིག རང་སའི་དག་པ་བ་དང༌། གོང་
སའི་དག་པ་བ་དང་། ཟག་མེད་ཀྱི་ལམ་སྐྱེ་བ་དང་རྗེས་སུ་མཐུན་པའི་ཞེས་པ་རྣམས་རིམ་པ་
བཞིན་ཤེས་པར་བྱ་སྟེ། མཛོད་ལས། དག་པ་ཉམས་པ་ཆ་མཐུན་སོགས། །རྣམ་བཞི་དེ་ནི་གོ་
རིམ་བཞིན། །ཉོན་མོངས་སྐྱེ་དང་རང་ས་དང༌། །གོང་དང་ཟག་མེད་རྗེས་མཐུན་པའོ། ་ཞེས་
གསུངས་པའི་ཕྱིར། དེ་ཡང་སྲིད་རྩེ་ལ་ཁྱད་པར་ཆ་མཐུན་མེད་དེ། སྲིད་རྩེའི་གོང་ས་མེད་པའི་
ཕྱིར༑ མངོན་པ་གོང་འོག་ལྟར་ན་སྲིད་རྩེ་ལ་ངེས་འབྱེད་ཆ་མཐུན་མེད་དེ། སྲིད་རྩེའི་སས
བསྡུས་ཀྱི་ལམ་ཟག་མེད་མེད་པའི་ཕྱིར། རང་ལུགས་ནི། སློབ་དཔོན་གྱིས་ཟག་མེད་བཤད་
པས་ངེས་འབྱེད་ཆ་མཐུན་ཡོད་དོ། །དངོས་གཞི་སྐོམས་འཇུག་ཟག་མེད་ཀྱི་མཚན་ཉིད། དངོས་
གཞིའི་སྙོམས་འཇུག་གང་ཞིག འཇིག་རྟེན་ལས་འདས་པའི་དགེ་བས་བསྡུས་པའི་རབ་ཏུ་ཕྱེ་

བའི་ཐར་ལམ་དུ་དམིགས་པ། །དབྱེ་བ་ནི། བསམ་གཏན་བཞི་དང་གཟུགས་མེད་བཞིའི་སྙོམས་
འཇུག་སྟེ་བརྒྱད་དུ་ཡོད་དོ། །མངོན་པ་གོང་འོག་ལྟར་ན། སྲིད་རྩེ་ལ་ཟག་མེད་མེད་དེ། ཟག་
མེད་ཀྱི་ལམ་གྱིས་ནི་རང་ཡུལ་གསལ་བར་དཔྱོད་ལ། སྲིད་རྩེ་དེ་འདུས་ཤེས་ཀྱི་རྒྱུ་བ་ཤིན་ཏུ་མི་
གསལ་བའི་ཕྱིར། དེ་ལྟར་ཡང་ཀུན་བཏུས་ལས། འདུ་ཤེས་མེད་འདུ་ཤེས་མེད་མིན་སྐྱེ་མཆེད་
ནི་འདུས་ཤེས་ཀྱི་རྒྱ་བ་ཡོངས་སུ་མི་གསལ་བའི་ཕྱིར། །འཇིག་རྟེན་པ་ཉིད་དེའི་ཕྱིར་མཚན་མ་
མེད་པ་ཞེས་བྱའོ། །བཅོམ་ལྡན་འདས་ཀྱིས་ཇི་སྐད་དུ་ཇི་ཙམ་དུ་འདུ་ཤེས་ཀྱི་སྙོམས་པར་འཇུག་
པ་དེ་ཙམ་དུ་ཀུན་ཤེས་པར་རྟོགས་སོ་ཞེས་གསུངས་པ་ལྟ་བུའོ། །ཞེས་གསུངས་སོ། །སྤྱིར་ཟག་
མེད་ལ་ས་དགུ་བཤད་པ་ཡིན་ཏེ། བསམ་གཏན་དང་པོའི་ཉེར་བསྡོགས་ཟག་མེད། དེའི་དངོས་
གཞི་ཙམ་པོ་བ་ཟག་མེད། ཁྱད་པར་ཅན་ཟག་མེད། གཉིས་པའི་དངོས་གཞི་ཟག་མེད་ནས་ཅི་
ཡང་མེད་ཀྱི་དངོས་གཞི་ཟག་མེད་ཀྱི་བར་དགུ་བཤད་པའི་ཕྱིར། རང་ལུགས་ནི། སྲིད་རྩེ་ལ་
ཡང་ཟག་མེད་བཞག་ཏུ་ཡོད་དོ། །ཁ་ཅིག་མངོན་པ་གོང་འོག་ནས་ཞི་རགས་ཀྱི་རྣམ་པ་ཅན་ལ་
དག་པ་བ་དང་། བདེན་པའི་རྣམ་པ་ཅན་ཟག་མེད་དུ་བཤད་པ་སྒྲ་ཇི་བཞིན་པར་བྱེད་པ་ནི་མངོན་པ་
གོང་འོག་པ་རང་ལུགས་ལ་དེ་ལྟར་ཁས་ལེན་རིགས་ནའང་། །སྐབས་འདིར་དེ་ལྟར་ཁས་ལེན་
པ་མི་འཐད་དེ། འཕགས་རྒྱུད་ཀྱི་སྙོམས་འཇུག་ཡིན་ན། །འཕགས་རྒྱུད་ཀྱི་མཁྱེན་པ་ཡིན་
དགོས་པའི་ཕྱིར། མངོན་པ་གོང་འོག་པ་ནི་དགྲ་བཅོམ་པའི་རྒྱུད་ལ་ཡང་འཇིག་རྟེན་པའི་དགེ་
བར་གྱུར་པའི་སྙོམས་འཇུག་ཡོད་པར་ཁས་ལེན་ལ། སྐབས་འདིར་དེ་ལྟར་མི་འདོད་པའི་
ཕྱིར༑ དགྲ་བཅོམ་པའི་རྒྱུད་ཀྱི་མཁྱེན་པ་ཡིན་ན། འདས་ལམ་དང་ཟག་མེད་ཀྱི་ལམ་ཡིན་དགོས་
པའི་ཕྱིར། དེས་ན་བསམ་གཏན་གཉིས་པ་སོགས་ཀྱི་ཉེར་བསྡོགས་ལ་ཡང་སྐབས་འདིར་
འདས་ལམ་ཡིན་པ་འདོད་དགོས་ཏེ། བསམ་གཏན་གཉིས་པའི་དངོས་གཞི་མ་ཐོབ་པ་ཐོབ་པའི་
ཕྱིར་དུ་བརྩོན་པའི་སྤང་བྱ་ཅིག་ཅར་བའི་དགྲ་བཅོམ་འབྲས་གནས་ཀྱི་རྒྱུད་ཀྱི་བསམ་གཏན་

གཉིས་པའི་ཉེར་བསྡོགས་ཡོད་ལ། དེ་འཕགས་རྒྱུད་ཀྱི་མཁྱེན་པ་ཡིན་པས་འདས་ལམ་ཡིན་
པའི་ཕྱིར། ཞེས་དམ་བཅས་ན་ཁ་ན་མ་ཐོ་བར་མི་འགྱུར་རམ་སྙམ་སྟེ་དཔྱད་དོ།།
གཉིས་པ་དེ་དག་གི་རྣམ་གཞག་བཤད་པ་ལ། བསམ་གཏན་གྱི་ཡན་ལག་
བཤད་པ་དང་། གཟུགས་མེད་ཀྱི་དམིགས་རྣམ་བཤད་པ་གཉིས། དང་པོ་ལ། ཡན་ལག་གི་ངོ་
བོ༑ རྫས་བཏགས་ཀྱི་ཁྱད་པར། གྲངས་ངེས་པའི་ཚུལ་དང་གསུམ། དང་པོ་ནི། བསམ་
གཏན་གྱི་ཡན་ལག་ལ་བཅོ་བརྒྱད་དུ་ཡོད་དེ། བསམ་གཏན་དང་པོ་ལ་གཉེན་པོའི་ཡན་ལག་རྟོག་
དཔྱོད་གཉིས། ཕན་ཡོན་གྱི་ཡན་ལག་དབེན་པ་ལས་སྐྱེས་པའི་དགའ་བདེ་གཉིས། གནས་ཀྱི་
ཡན་ལག་ཏིང་ངེ་འཛིན་ནོ། །བསམ་གཏན་གཉིས་པ་ལ། གཉེན་པོའི་ཡན་ལག་ནང་རབ་ཏུ་དུང་
བ༑ ཕན་ཡོན་གྱི་ཡན་ལག་ཏིང་ངེ་འཛིན་ལས་སྐྱེས་པའི་དགའ་བདེ་གཉིས། གནས་ཀྱི་ཡན་
ལག་ཏིང་ངེ་འཛིན་ནོ། བསམ་གཏན་གསུམ་པ་ལ། གཉེན་པོའི་ཡན་ལག་དྲན་ཤེས་བཞིན་
བཏང་སྙོམས་གསུམ། །ཕན་ཡོན་གྱི་ཡན་ལག་དགའ་བས་དབེན་པའི་བདེ་བ། གནས་ཀྱི་ཡན་
ལག་ཏིང་ངེ་འཛིན་ནོ། །བསམ་གཏན་བཞི་པ་ལ། གཉེན་པོའི་ཡན་ལག་དྲན་པ་དང་། བཏང་
སྙོམས་ཡོངས་དག་གཉིས། ཕན་ཡོན་གྱི་ཡན་ལག་ཚོར་བ་བཏང་སྙོམས་དང་། གནས་ཀྱི་ཡན་
ལག་ཏིང་ངེ་འཛིན་ཏེ་བཅོ་བརྒྱད་དུ་ཡོད་པའི་ཕྱིར་ཏེ། མཛོད་ལས། དང་པོ་ལ་ལྔ་རྟོག་དཔྱོད་
དང་༑ ༑དགའ་དང་བདེ་དང་ཏིང་འཛིན་རྣམས། །གཉིས་པ་ལ་ནི་ཡན་ལག་བཞི། རབ་དྭང་དང་
ནི་དགའ་ལ་སོགས། །གསུམ་པ་ལ་ལྔ་བཏང་སྐོམས་དང་། །དྲན་དང་ཤེས་བཞིན་བདེ་དང་
གནས༑ ༑མཐའ་ན་བཞི་དྲན་བཏང་སྙོམས་དང་། །བདེ་མིན་སྡུག་མིན་ཏིང་འཛིན་རྣམས། །ཞེས་
གསུངས་པའི་ཕྱིར། བྱེ་བྲག་ཏུ་སྨྲ་བས། རྟོག་དཔྱོད་དགའ་བདེ་ཏིང་ངེ་འཛིན་རབ་དང་དྲན་པ་
ཤེས་བཞིན་འདུ་བྱེད་བཏང་སྙོམས་ཚོར་བ་བདེ་བ་བཏང་སྙོམས་ཀྱི་རྫས་ཏེ་བཅུ་གཅིག་ཏུ་
འདོད༑ མངོན་པ་གོང་མ་བ་ལྟར་ན། དགའ་བ་དང་། བདེ་བ་ཡིད་ཤེས་འཁོར་གྱི་ཚོར་བ་སིམ་

པར་རྫས་ཅིག་པས་རྫས་ཅིག་ཏུ་བྱེད། རབ་ཏུ་དྭང་བ་དང་དྲན་ཤེས་བཞིན་བཏང་སྐོམས་ཡང་
རྫས་ཅིག་པས་རྫས་ཅིག་ཏུ་འདོད་པའི་ཕྱིར། རང་ལུགས་ཀྱང་ཀུན་བཏུས་པ་ལྟར་ཁས་ལེན་
ནོ༑ ༑དང་པོའི་དངོས་གཞིའི་ཡན་ལག་རྟོག་པ་ནི། དོན་གྱི་ངོ་བོ་ཙམ་ཚོལ་བར་བྱེད་པའི་སེམས་
པ་དང་ཤེས་རབ་གང་རུང་ངོ་། །དཔྱོད་པ་ནི་ཁྱད་པར་ཅན་ལ་ཞིབ་ཏུ་དཔྱོད་པའི་སེམས་པ་དང་
ཤེས་རབ་གང་རུང་ངོ་། །འདི་གཉིས་བསམ་གཏན་གཞན་གསུམ་ན་རང་སས་བསྡུས་པའི་ཚུལ་
གྱི་མེད་ཀྱང་ཀུན་ཏུ་འབྱུང་བའི་སྒོ་ནས་ཡོད་པར་རྗེ་ཉིད་ཀྱིས་གསུང་ལས་འབྱུང་ཞེས་བཞེད་པ་
ཡང་སྣང་ངོ་། །དགའ་བ་ནི་ཚོར་བ་བདེ་བ་དང་། བདེ་བ་ནི་ཤིན་སྦྱངས་ཀྱི་བདེ་བར་མཛོད་ལས་
བཤད་དེ། དེ་གཉིས་ལས། ཤིན་ཏུ་སྦྱངས་པ་བདེ་བ་ཡིན། །ཞེས་དང་། ལུང་རྣམས་གཉིས་
ཕྱིར་དགའ་ཡིད་བདེ། །ཞེས་གསུངས་པའི་ཕྱིར། །ཀུན་བཏུས་ལས། ཡིད་ཤེསའཁོར་གྱི་ཚོར་
བ་སིམ་པར་མྱོང་བ་དེ་ཉིད་ཀྱིས་ལུས་ལས་སུ་རུང་བར་བྱེད་པའི་ཆ་ནས་བདེ་བ། ཡིད་ཤེས་
འཁོར་བཅས་དགའ་བའམ་སིམ་པའི་ལས་སུ་རུང་བར་བྱེད་པའི་ཆ་ནས་དགའ་བར་འཇོག་
ལ༑ དེ་ལྟ་ན་ཡང་དེ་གཉིས་བྱེད་ལས་ཐ་དད་པའི་ཡན་ལག་གཉིས་སུ་འཇོག་པར་བཤད་
ལ༑ རང་ལུགས་ཀྱང་དེ་ལྟར་རོ། །ཏིང་ངེ་འཛིན་ནི། རང་དང་མཚུངས་ལྡན་གྱི་སེམས་སེམས་
བྱུང་རྣམས་དམིགས་པ་ལ་སྡུད་པར་བྱེད་པའོ། །བསམ་གཏན་གཉིས་པའི་ཡན་ལག་རབ་ཏུ་དང་
བ་ནི་མཛོད་པ་དག་གིས་བསམ་གཏན་དང་པོ་ལས་ངེས་པར་འབྱུང་བའི་དད་པ་ལ་འདོད་པ་ཡིན་
ཏེ༑ མཛོད་ལས། རབ་ཏུ་དང་བ་དད་པ་ཡིན། །ཞེས་གསུངས་པའི་ཕྱིར། བསྡུ་བ་ལས། དེ་
ལ་ནང་ཡོངས་སུ་དང་བའི་ཆོས་ཀྱི་ངོ་བོ་ཉིད་གང་ཞེ་ན། སྨྲས་པ། དྲན་པ་དང་ཤེས་བཞིན་དང་
བཏང་སྙོམས་ཀྱི་ངོ་བོ་ཉིད་ཡིན་ནོ་ཞེས་བསམ་གཏན་གཉིས་པའི་སས་བསྡུས་ཀྱི་དྲན་ཤེས་བཞིན་
བཏང་སྙོམས་གསུམ་ལ་བཤད་པས་རང་ལུགས་ཀྱང་དེ་ལྟར་རོ། །ཡན་ལག་ཕྱི་མ་གཉིས་ཀྱི་
འཇོག་ཚུལ་ནི་བསམ་གཏན་དང་པོ་ལྟར་རོ། །བསམ་གཏན་གསུམ་པའི་དྲན་པ་ནི་དགའ་བའི་

ཉོན་མོངས་ལྡོག་པའི་དམིགས་རྣམ་མི་བརྗེད་པར་འཛིན་པ་དང་། ཤེས་བཞིན་དེ་དག་བྱུང་མ
བྱུང་གི་རྟོག་པར་བྱེད་པ་དང་། བཏང་སྙོམས་ནི་དགའ་བའི་ཉོན་མོངས་ཀྱི་མི་ཉམས་པ་
དང་༑ བདེ་བ་ནི་ཡིད་ཤེས་འཁོར་གྱི་ཚོར་བ་བདེ་བ་དགའ་བའི་གཡེང་བ་དང་བྲལ་བ་ཙམ་
མོ༑ ༑ཏིང་ངེ་འཛིན་ནི་སྔར་བཞིན་དྲན་ཤེས་བཞིན་བཏང་སྐོམས་གསུམ་བསམ་གཏན་དང་པོར
རང་སས་བསྡུས་པའི་ཚུལ་གྱི་ཡོད་ཀྱང་། རྟོག་དཔྱོད་ཀྱིས་བསྒྲིབས་པས་གཉེན་པོའི་ཡན་ལག་
ཏུ་བཞག་ཏུ་མེད་པ་དང་། བསམ་གཏན་གཉིས་པར་དགའ་བའི་སྐྱོན་གྱིས་བསྒྲིབས་པས་རང་
མིང་ནས་མ་སྨོས་པར་ནང་རབ་དྭང་གི་མིང་གིས་བཏགས་ནས་བསྟན། བསམ་གཏན་གསུམ་
པར་དགའ་བ་ཟག་བཅས་ཀྱི་སྐྱོན་དང་བྲལ་བས་རང་མིང་གིས་བསྟན་པ་ཡིན་ཏེ། བསྡུ་བ་
ལས༑ དེ་ལ་བསམ་གཏན་དང་པོ་ལ་ནི་དྲན་པ་དང་ཤེས་བཞིན་དང་བཏང་སྐོམས་དག་རྟོག་པ་
དང་དཔྱོད་པའི་སྒོ་ནས་མངོན་པར་བསྒྲབས་པས་ན་དེ་ཕྱིར་ཡོད་ཀྱང་མ་སྨོས་སོ། །བསམ་གཏན་
གཉིས་པ་ལ་ནི་ངོ་བོ་ཉིད་ལས་ལས་བྱེད་པ་དག་ཡིན་ཡང་སེམས་དགའ་བའི་ཉོན་མོགས་པའི་
ཀུན་ནས་དཀྲིས་པ་ཡིན་པས་དེ་ཕྱིར་ནང་ཡོངས་སུ་དྭང་བའི་མིང་གིས་བསྟན་ཏོ། བསམ་གཏན་
གསུམ་པ་ལ་ནི་སེམས་ཀྱི་ཉེ་བའི་ཉོན་མོངས་པ་དེ་དང་བྲལ་བའི་ཕྱིར་རང་གི་མཚན་ཉིད་དེ་ཁོ་
ནས་བསྟན་ཏོ། །ཞེས་གསུངས་པའི་ཕྱིར། བསམ་གཏན་བཞི་པའི་ཡན་ལག་དྲན་པ་དང་བཏང་
སྙོམས་ཡོངས་དག་ནི་བསམ་གཏན་གྱི་སྐྱོན་བརྒྱད་ལས་གྲོལ་བའི་དམིགས་རྣམ་མི་བརྗེད་པའི་
དྲན་པ་དང་ཚོར་བ་བདེ་བའི་སྐོན་གྱིས་གོས་པ་མེད་པའི་བཏང་སྙོམས་དང༌། ཕན་ཡོན་གྱི་ཡན
ལག་ཚོར་བ་བཏང་སྙོམས་དང་ཏིང་ངེ་འཛིན་སྔར་ལྟར་རོ། །སྐྱོན་བརྒྱད་པོ་དེ་དག་ཀྱང་གང་ཞེ་
ན༑ རྟོག་དཔྱོད་གཉིས། དབུགས་དབྱུང་རྔུབ་གཉིས། ཡིད་བདེ་མི་བདེ་གཉིས། བདེ་སྡུག་
གཉིས་ཏེ་བརྒྱད་དོ། །འདི་རྣམས་ནི་བསམ་གཏན་བཞི་པ་ལ་བལྟོས་ནས་སྐྱོན་དུ་བཤད་པ་ཡིན་
གྱི ༑བསམ་གཏན་གྱི་རང་ས་ལ་བལྟོས་ནས་ནི་མ་ཡིན་ཏེ། དེ་ལ་བལྟོས་ནས་ཕན་ཡོན་སོགས་

ཀྱི་ཡན་ལག་ཏུ་ཡང་བཤད་པའི་ཕྱིར། དེ་དང་མཐུན་པར་བསྡུ་བ་ལས་ཀྱང་བཤད་དོ།།
བསམ་གཏན་དེ་དག་གི་ཁྱད་པར་གང་ཞེ་ན། བསྡུ་བ་ལས། བསམ་གཏན་
དང་པོ་དང་གཉིས་པ་ལ་ཁྱད་པར་ཅི་ཡོད་ཅེ་ན། སྨྲས་པ། ཏིང་ངེ་འཛིན་ཡོངས་སུ་རྫོགས་པའི་
ཁྱད་པར་ཡོད་དོ། །བསམ་གཏན་གཉིས་པ་དང་བསམ་གཏན་གསུམ་པ་ལ་ཁྱད་པར་ཅི་ཡོད་ཅེ་
ན༑ སྨྲས་པ། ཕན་འདོགས་པ་ཡོངས་སུ་རྫོགས་པའི་ཁྱད་པར་ཡོད་དོ། །བསམ་གཏན་གསུམ་
པ་དང་བསམ་གཏན་བཞི་པ་ལ་ཁྱད་པར་ཅི་ཡོད་ཅེ་ན། སྨྲས་པ། ཡོངས་སུ་དག་པ་ཡོངས་སུ་
རྫོགས་པའི་ཁྱད་པར་ཡོད་དོ། །ཞེས་གསུངས་པས། བསམ་གཏན་རྣམས་ནི་བདེ་སྡུག་གི་ཚོར་
བ་ཕྲ་རགས་མངོན་གྱུར་བ་ངེས་པར་འབྱུང་བ་ཚོལ་བར་བྱེད་ཀྱི། བཏང་སྙོམས་ལས་ངེས་པར་
འབྱུང་བ་ཚོལ་བར་མི་བྱེད་དེ། སོ་སོ་སྐྱེ་བོ་རང་དགའ་བ་རྣམས་ཀྱིས་འདུས་བྱེད་ཀྱི་སྡུག་བསྔལ་
སྡུག་བསྔལ་གྱི་རང་བཞིན་དུ་རྟོགས་དཀའ་བའི་ཕྱིར། ཚོར་བ་སྡུག་བསྔལ་ཡིད་མི་བདེ་རགས་
པ་ལས་ངེས་པར་འབྱུང་བའི་དབང་དུ་བྱས་ནས་བསམ་གཏན་དང་པོ། །ཕྲ་བ་སྡུག་བསྔལ་གྱི་
གནས་ངན་ལེན་ལས་ངེས་པར་འབྱུང་བའི་ཆ་ནས་བསམ་གཏན་གཉིས་པ། བདེ་བའི་ཚོར་བ་
རགས་པ་ཡིད་བདེ་ལས་ངེས་པར་འབྱུང་བའི་ཆ་ནས་བསམ་གཏན་གསུམ་པ། ཚོར་བ་བདེ་
བའི་དབང་པོ་ལས་ངེས་པར་འབྱུང་བའི་ཆ་ནས་བསམ་གཏན་བཞི་པ་བཞག་གོ།
གསུམ་པ་ཡན་ལག་གི་གྲངས་ངེས་ལ། གནོད་པ་སྤོང་བ་གཉེན་པོའི་ཡན་
ལག ཕན་པ་སྒྲུབ་པ་ཕན་ཡོན་གྱི་ཡན་ལག དེ་གཉིས་ཀའི་རྟེན་བྱེད་པ་གནས་ཀྱི་ཡན་ལག་
གསུམ་དུ་འདུ་བས་བཅོ་བརྒྱད་དུ་གྲངས་ངེས་པ་ཡིན་གྱི །བསམ་གཏན་སྐོམས་འཇུག་ལ་ཡན་
ལག་དེ་རྣམས་གང་རུང་ཡིན་པས་ཁྱབ་པ་ནི་མ་ཡིན་ཏེ། ཡན་ལག་དེ་དག་དང་མཚུངས་ལྡན་དུ་
འབྱུང་བའི་འདུ་བྱེད་དང་སེམས་པ་རྣམས་བསམ་གཏན་གྱི་སྙོམས་འཇུག་ཡིན་པའི་ཕྱིར། གཉེན་
པོའི་ཡན་ལག་འདི་དག་ཀྱང་གཙོ་བོར་ཉེར་བསྔོགས་ཀྱི་སྐབས་སུ་འབྱུང་ཞིང་དངོས་གཞིའི་

སྐབས་སུ་དེ་དག་གི་རྒྱུན་འབྱུང་བ་ཙམ་ཡིན་ཏེ། ཉེར་བསྡོགས་ཀྱིས་འོག་ས་ལ་འདུན་པའི་ཉོན་
མོངས་ཀྱི་གཉེན་པོ་དངོས་བྱེད། དངོས་གཞིའི་སྐབས་སུ་དེ་དག་ལ་ཆགས་བྲལ་བྱས་ཟིན་པའི་
ཕྱིར༑ བསམ་གཏན་གོང་འོག་གི་ཆགས་བྲལ་བྱེད་ཚུལ་འདི་ནི། གསེར་འཕྲེང་དུ། ཞི་རགས་
རྣམ་པ་ཅན་གྱི་ལམ་གྱིས་ཁམས་རྣམས་ལས་འདའ་བར་ཆོས་མངོན་པའི་མདོ་དེ་དང་། དེ་ལས་
གསུངས་པ་ནི། གདུལ་བྱ་དབང་རྟུལ་སྲིད་པ་ལ་ཡོན་ཏན་དུ་ལྟ་ཞིང་སྤོང་པའི་བློ་མི་འཇུག་པ་རེ་
ཞིག་བདག་མེད་པ་བསྟན་པའི་སྣོད་དུ་མི་རུང་བ་ལ། རིམ་གྱིས་བདག་མེད་པའི་ལམ་ལ་དྲང་
པའི་ཕྱིར་ཐབས་མཁས་པས་ས་གོང་མ་གོང་མ་རྣམས་ལ་མཆོག་ཏུ་བསྟན་པའི་སྒོ་ནས་ས་དེ་དག་
ལ་ཆགས་པ་མངོན་གྱུར་བ་བཟློག་ནས་དེ་དག་སྲིད་པ་མི་འདོད་ཅིང་སྲིད་པ་དང་བྲལ་བ་འདོད་པ་
དེའི་ཚེ་བདག་མེད་པའི་ལམ་སྟོན་ནོ། །ལམ་སྔ་མས་ནི་ས་དེ་དག་ཏུ་ཉོན་མོངས་མངོན་གྱུར་བ་
ཡང་ཐམས་ཅད་ལྟ་ཞོག ས་དེ་དག་ལ་སྲེད་པའི་སྒོ་ནས་མཆོག་ཏུ་ལྟ་བ་ཙམ་ཞིག་ཉམས་སྨོད་
པར་བྱེད་ཀྱི་སྲེད་པ་མངོན་གྱུར་བ་ཐམས་ཅད་འགོག་པར་མི་ནུས་ཏེ། བདག་དང་བདག་གི་བར་
ཆགས་པ་ནི་ལམ་དེ་དང་རྒྱུད་གཅིག་ལ་དུས་གཅིག་ཏུ་མངོན་གྱུར་དུ་འཇུག་པ་དང་། ངེས་དེའི་
རྒྱུ་བདག་དང་བདག་གིར་འཛིན་པ་ལ་མི་གནོད་པའི་ཕྱིར་རོ། །དེའི་འཕྲོ་རྣམས་སུ་ཡང་། སྔར་
གང་ཟག་གི་སྐབས་དང་བསམ་གཏན་དང་གཟུགས་མེད་པའི་སྐབས་སུ་སྤང་བྱ་འཇོམས་ཚུལ་
བསྟན་པ་རྣམས་དང་འགལ་བར་མི་བསམ་སྟེ། དེ་ནི་མངོན་པ་ནས་སྒྲས་ཟིན་ཚོད་ཀྱིས་བསྟན་པ་
རྣམས་ལྟར་བཤད་ཀྱི་དགོངས་པ་གང་དུ་འཐད་དཔྱད་པ་མིན་པས་སོ། །ཞེས་གསུངས་པས་དོན་
གྱིས་བསྟན་པའི་རྗེའི་དགོངས་པ་མཐར་ཐུག་ཏུ་ཤེས་པར་གྱིས་ཤིག །
བསམ་གཏན་དང་པོའི་དངོས་གཞིའི་སྙོམས་འཇུག་གི་མཚན་ཉིད། རང་གི་ཡན་ལག་ཏུ་གྱུར་
པའི་དཔྱོད་པ་གཉེན་པོའི་ཡན་ལག་གིས་འདོད་པ་ལ་འདུན་པའི་འདོད་ཆགས་དང་བྲལ་བར་བྱེད་
པའི་རབ་ཏུ་ཕྱེ་བའི་རིགས་སུ་གནས་པའི་གོང་སའི་སྙོམས་འཇུག་གང་ཞིག བསམ་གཏན་དང་

པོའི་སས་བསྡུས་ཀྱི་རིག་པ། དེ་ལ་དབྱེ་ན། ཙམ་པོ་བ་དང༌། ཁྱད་པར་ཅན་གཉིས་
ལས༑ གཉེན་པོའི་ཡན་ལག་རྟོག་དཔྱོད་གཉིས་དང་ལྡན་ཅིང་། ཕན་ཡོན་གྱི་ཡན་ལག་དགའ
བདེ་གཉིས་ཀ་དང་ལྡན་པའི་སྒོ་ནས་ཙམ་པོ་བ་དང༌། རྟོག་པ་ལ་འདུན་པའི་འདོད་ཆགས་དང་
བྲལ་བར་བྱས་ཤིང་ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པའི་སྒོ་ནས་ཁྱད་པར་ཅན་
བཞག ཙམ་ཁྱད་གཉིས་པོ་འདི་དག་པ་བ་ལ་བཞག་གི་ཟག་མེད་ལ་ནི་མིན་ནོ། །བསམ་གཏན་
གཉིས་པའི་དངོས་གཞིའི་སྙོམས་འཇུག་གི་མཚན་ཉིད། རང་གི་ཡན་ལག་ཏུ་གྱུར་པའི་ནང་རབ་
ཏུ་དྭང་བ་གཉེན་པོའི་ཡན་ལག་གིས་བསམ་གཏན་དང་པོ་ལ་འདུན་པའི་སྲེད་པ་དང་བྲལ་བར་
བྱས་པའི་ཞེས་སོགས་རིགས་འགྲེ། བསམ་གཏན་གཉིས་པ་ཡན་ཆད་ལ་རང་ས་ལ་འདོད་
ཆགས་དང་བྲལ་ཡང་རང་གི་ཡན་ལག་ཁ་ཅིག་ལ་ཆགས་པ་དང་བྲལ་བར་བྱར་མེད་པས་ཙམ་
ཁྱད་གཉིས་སུ་མ་བཞག་ལ། དང་པོ་ལ་དེ་བྱར་ཡོད་པས་བཞག་གོ །བསམ་གཏན་གསུམ་པའི་
དངོས་གཞིའི་སྙོམས་འཇུག་གི་མཚན་ཉིད། རང་གི་ཡན་ལག་ཏུ་གྱུར་པའི་དྲན་ཤེས་བཞིན་
བཏང་སྙོམས་གསུམ་གཉེན་པོའི་ཡན་ལག་གིས་བསམ་གཏན་གཉིས་པ་ལ་འདུན་པའི་སྲེད་པ་
དང་བྲལ་བར་བྱས་ཤིང་ཞེས་སོགས་འགྲེ། བཞི་བའི་དངོས་གཞིའི་སྐོམས་འཇུག་གི་མཚན་
ཉིད༑ རང་གི་ཡན་ལག་ཏུ་གྱུར་པའི་དྲན་པ་དང་བཏང་སྙོམས་ཡོངས་དག་གཉེན་པོའི་ཡན་ལག་
གིས་བསམ་གཏན་གསུམ་པ་ལ་འདུན་པའི་སྲེད་པ་དང་བྲལ་བར་བྱས་པའི་རབ་ཏུ་ཕྱེ་བའི་
རིགས་སུ་གནས་པའི་གོང་སའི་དངོས་གཞིའི་སྙོམས་འཇུག་གང་ཞིག བསམ་གཏན་བཞི་པའི་
སས་བསྡུས་ཀྱི་རིགས་པ། མཚན་ཉིད་ཀྱི་ཟུར་དུ་རིགས་གནས་སྨོས་པ་ལ་དགོས་པ་ཡོད་
དེ༑ ཐེག་ཆེན་གྱི་མཐོང་ལམ་བར་ཆད་མེད་ལམ་དུ་གྱུར་པའི་བསམ་གཏན་དང་པོའི་དངོས་
གཞིའི་སྙོམས་འཇུག་དེ་བསམ་གཏན་དང་པོའི་ཡན་ལག་ཏུ་གྱུར་པའི་དཔྱོད་པ་གཉེན་པོའི་ཡན་
ལག་ཏུ་བྱེད་པའི་རིགས་གནས་ཡིན་གྱི་དེ་ཡན་ལག་ཏུ་མི་བྱེད། སངས་འཕགས་ཀྱི་རྒྱུད་ཀྱི་

བསམ་གཏན་དང་པོའི་དངོས་གཞིའི་སྙོམས་འཇུག་དེ་ཡང་དེ་ཡན་ལག་ཏུ་བྱེད་པའི་རིགས་
གནས་ཡིན་གྱི །དེ་ལྟར་མི་བྱེད་དེ། དེ་འདོད་པ་ལ་འདུན་པའི་འདུན་སྲེད་དང་བྲལ་བའི་རབ་ཏུ་
ཕྱེ་བའི་རིགས་གནས་ཡིན་ལ། དེས་རབ་ཏུ་ཕྱེ་བ་མ་ཡིན་པའི་ཕྱིར། དེས་ན་རྣམས་བཤད་སྙིང་
པོའི་རྒྱན་ལས། རྟོག་དཔྱོད་གཉེན་པོའི་ཡན་ལག་གིས་འདོད་པ་ལ་འདོད་ཆགས་དང་བྲལ་བའི་
དགེ་སེམས་རྩེ་གཅིག་པ་གང་ཞིག་དབེན་པ་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་
དང་ལྡན་པ། ཞེས་གསུངས་པས། མཚན་གཞི་བཟུང་བ་ཙམ་ཡིན་གྱི །མཚན་ཉིད་བསྟན་པ་ནི་
མ་ཡིན་ནོ།།
གཟུགས་མེད་ཀྱི་དམིགས་པ་བཤད་པ་ལ། གཟུགས་མེད་རྣམས་ལ་དམིགས་
པ་མི་འདྲ་བ་ཡོད་པས། གོང་མ་གོང་མའི་འོག་མ་འོག་མའི་འདུན་སྲེད་ལས་འདས་པར་བཤད་
ཀྱི་ཡན་ལག་མི་འདྲ་བས་མ་བཤད་དོ། །ནམ་མཁའ་མཐའ་ཡས་ཀྱི་དངོས་གཞིའི་སྙོམས་འཇུག་
གི་མཚན་ཉིད། གཟུགས་དང་ཐོགས་པའི་འདུ་ཤེས་ལ་སྐྱོན་དུ་བལྟས་ནས། ནམ་མཁའ་མཐའ་
ཡས་སོ་སྙམ་དུ་ཡང་དང་ཡང་དུ་ཡིད་ལ་བྱས་པས་བསམ་གཏན་བཞི་པ་ལ་འདུན་པའི་འདུན་
སྲེད་དང་བྲལ་བའི་རབ་ཏུ་ཕྱེ་བའི་རིགས་སུ་གནས་པའི་དངོས་གཞིའི་སྙོམས་འཇུག་གང་
ཞིག ནམ་མཁའ་མཐའ་ཡས་ཀྱི་སས་བསྡུས་པའི་རིག་པ། རྣམ་ཤེས་མཐའ་ཡས་ཀྱི་དངོས་
གཞིའི་སྙོམས་འཇུག་གི་མཚན་ཉིད། ནམ་མཁའ་མཐའ་ཡས་ལ་འདུན་པའི་འདུན་སྲེད་ལ་སྐྱོན་
དུ་བལྟས་ནས་རྣམ་ཤེས་མཐའ་ཡས་སོ་སྐམ་དུ་ཡང་དང་ཡང་དུ་བསྒོམས་པའི་མཐུས་ནམ་
མཁའ་མཐའ་ཡས་ལ་འདུན་པའི་འདུན་སྲེད་ལས་འདས་པའི་ཞེས་སོགས་འགྲེ །ཅི་ཡང་མེད་
ཀྱི་དངོས་གཞིའི་སྙོམས་འཇུག་གི་མཚན་ཉིད། རྣམ་ཤེས་མཐའ་ཡས་ལ་འདུན་པའི་འདུན་སྲེད་
ལ་སྐྱོན་དུ་བལྟས་ནས་གཟུང་བྱ་ཅི་ཡང་མེད་དོ་སྐམ་དུ་ཡང་དང་ཡང་དུ་བསྒོམས་པའི་མཐུས་
རྣམ་ཤེས་མཐའ་ཡས་ལ་འདུན་པའི་འདུན་སྲེད་ལས་ཞེས་སོགས་འགྲེ །འདུ་ཤེས་མེད་འདུ་

ཤེས་མེད་མིན་སྐྱེ་མཆེད་ཀྱི་དངོས་གཞིའི་སྙོམས་འཇུག་གི་མཚན་ཉིད། ཅི་ཡང་མེད་ལ་འདུན་
པའི་འདུན་སྲེད་ལ་སྐྱོན་དུ་བལྟས་ནས་འདུ་ཤེས་རགས་པ་མ་ཡིན་ཞིང་ཕྲ་བ་མེད་པ་མ་ཡིན་པ་ནི་
ཞི་བའོ་སྙམ་དུ་ཡིད་ལ་བྱས་པའི་མཐུས། ཅི་ཡང་མེད་ལ་འདུན་པའི་འདུན་སྲེད་ལ་ཆགས་པ་
དང་བྲལ་བའི་རབ་ཏུ་ཕྱེ་བའི་རིགས་སུ་གནས་པའི་དངོས་གཞིའི་སྙོམས་འཇུག་གང་ཞིག སྲིད་
རྩེའི་སས་བསྡུས་པའི་རིག་པ།
རྒྱུ་སྙོམས་འཇུག་གི་བསམ་གཏན་གྱི་མཚན་ཉིད། བསམ་གཏན་གྱི་སྙོམས་
འཇུག་ཡང་ཡིན། ཀུན་འབྱུང་བདེན་པ་ཡང་ཡིན་པའི་གཞི་མཐུན་པར་དམིགས་པ། དེ་ལས་
དེའི་ཉེར་བསྡོགས་དང༌། དངོས་གཞི་གཉིས་ལས། གཟུགས་ཁམས་ཀྱི་སྐྱེ་བ་འཕེན་བྱེད་ཀྱི་
ལས་རྣམས་དང་པོ་དང་། དེའི་འགྲུབ་བྱེད་ཀྱི་ལས་རྣམས་གཉིས་པའོ། །རྒྱུ་སྙོམས་འཇུག་གི་
གཟུགས་མེད་ཀྱི་སྙོམས་འཇུག་གི་མཚན་ཉིད་གཟུགས་མེད་ཀྱི་སྙོམས་འཇུག་ཡང་ཡིན། ཀུན་
འབྱུང་བདེན་པ་ཡང་ཡིན་པའི་གཞི་མཐུན་པར་དམིགས་པ། དེ་ལ་དེའི་ཉེར་བསྡོགས་
དང་༑ དངོས་གཞི་གཉིས། དེའི་སྐྱེ་བ་འཕེན་བྱེད་ཀྱི་ལས་རྣམས་དང་པོ་དང་། དེ་འགྲུབ་བྱེད་
ཀྱི་ལས་རྣམས་གཉིས་པའོ། །འོ་ན་སྙོམས་འཇུག་དེ་དག་ཐོབ་པའི་རྟགས་དེ་ཇི་ལྟ་བུ་ཞེ་ན། དེ་
ཡང་༑ ཉན་ས་ལས། དེ་ལ་བསམ་གཏན་ལ་སྙོམས་པར་འཇུག་པའི་ཚེ་ན་ནི། ལུས་སའི་འོག་
ཏུ་འབྱིང་བ་ལྟར་སྣང་བ་ལྟ་བུའི་རྟགས་འབྱུང་ངོ་། །གཟུགས་མེད་པ་དག་ལ་སྙོམས་པར་འཇུག་
པའི་ཚེ་ན་ནི་ལུས་ནམ་མཁའ་ལ་འཕར་བ་ལྟར་སྣང་བའི་རྟགས་འབྱུང་སྟེ་ཞེས་གསུངས་པ་ལྟར་
ཡིན་ནོ།།
གསུམ་པ་འབྲས་བུ་ནི། རྒྱུ་སྙོམས་འཇུག་གི་བསམ་གཏན་དང་པོ་ཆུང་ངུ་
འབྲིང་ཆེན་པོ་གསུམ་རིམ་པ་བཞིན་བསྒོམས་པས་ཚངས་རིས། ཚངས་པ་མདུན་ན་
འདོན༑ ཚངས་ཆེན་གསུམ་དུ་སྐྱེ། རྒྱུ་སྙོམས་འཇུག་གི་བསམ་གཏན་གཉིས་པ་ཆུང་ངུ་འབྲིང་

ཆེན་པོ་གསུམ་གྱིས་རིམ་པ་བཞིན་འོད་ཆུང༌། ཚད་མེད་འོད། འོང་གསལ་གསུམ་དུ་སྐྱེ། རྒྱུ་
སྙོམས་འཇུག་གི་བསམ་གཏན་གསུམ་པ་དེ་གསུམ་གྱིས་རིམ་པ་བཞིན། དགེ་ཆུང་། ཚད་མེད་
དགེ༑ ༑དགེ་རྒྱས་གསུམ། རྒྱུ་སྙོམས་འཇུག་གི་བསམ་གཏན་བཞི་པ་དེ་གསུམ་གྱིས་རིམ་པ་
བཞིན་སྤྲིན་མེད། བསོད་ནམས་སྐྱེ། འབྲས་བུ་ཆེ་བ་གསུམ་དུ་སྐྱེ་བར་བྱེད་ཅིང་། རྒྱུ་སྙོམས་
འཇུག་གི་གཟུགས་མེད་ཆུང་ངུ་འབྲིང་ཆེན་པོ་གསུམ་གྱིས་རིམ་པ་བཞིན། གཟུགས་མེད་ཀྱི་སྐྱེ་
བ་དམན་པ་དང་འབྲིང་དང་བཟང་བ་དང་གསུམ་འགྲུབ་པར་བྱེད་དོ། །གཟུགས་མེད་ནབླ་འོག་
གིས་ཕྱེ་བའི་གནས་གོང་འོག་གི་ཁྱད་པར་མེད་ཀྱང༌། ཉོན་མོངས་མང་ཉུང་གི་མཐོ་དམན་དང་
བཟང་ངན་གྱི་ཁྱད་པར་འཇོག་གོ །གཟུགས་མེད་ཀྱི་སྙོམས་འཇུག་ཆུང་འབྲིང་ཆེ་གསུམ་དུ་སྒོམ་
པའི་དོན་ཇི་ལྟ་བུ་ཞེ་ན། གུས་སྦྱོར་དང་རྒྱུན་སྦྱོར་གང་རུང་མེད་པའི་སྒོ་ནས་བསྒོམ་པ་ཆུང་
ངུ་༑ གང་རུང་གཅིག་ཙམ་དང་བཅས་ནས་བསྒོམ་པ་འབྲིང་དང་གཉིས་ཀ་དང་བཅས་ནས་
བསྒོམ་པ་ཆེན་པོར་འཇོག་པར་བྱེད་དོ། །སྙོམས་འཇུག་འདི་དག་ནི་མངོན་པར་རྟོགས་པའི་རིམ་
པ་སྟོན་པ་ལ་གལ་ཆེ་ཞིང༌། ལམ་ཐམས་ཅད་ཀྱི་རྟེན་ཡིན་པས་ལེགས་པར་བཤད་དོ། བསམ་
གཏན་ཞེས་སོགས་ཀྱི་ངག་དོན་ནི། བྱང་སེམས་སྦྱོར་ལམ་པའི་རྒྱུད་ཀྱི་བསམ་གཏན་གྱི་དངོས་
གཞིའི་སྙོམས་འཇུག་ཆོས་ཅན། འཇུག་སྒྲུབ་ཡིན་ཏེ། མཚན་ཉིད་དེའི་ཕྱིར།
ཚད་མེད་བཞིའི་མཐའ་དཔྱད་པ་ལ། རྒྱུ། ངོ་བོ། གྲངས་ངེས། བྱེད་
ལས༑ ས་མཚམས། འབྲས་བུ་སྟེ་དྲུག དང་པོ་ནི། རྒྱུའི་རྐྱེན་ཐེག་པ་ཆེན་པོར་རིགས་སད་པ་
དང་༑ བདག་པོའི་རྐྱེན་ཐེག་པ་ཆེན་པོའི་དགེ་བའི་བཤེས་གཉེན། དེ་མ་ཐག་པའི་རྐྱེན་རང་གི་
རིགས་འདྲ་སྔ་མ། དམིགས་པའི་རྐྱེན་མཐའ་ཡས་པའི་སེམས་ཅན་རྣམས་ཡིན་ནོ། །གཉིས་པ་
ལ༑ སོ་སོའི་མཚན་ཉིད་དང་། སྒྲ་དོན་ཏེ། དང་པོ་ལ་བཞི་ཡོད་པའི་བྱམས་པ་ཚད་མེད་ཀྱི་
མཚན་ཉིད་ནི། ཚད་མེད་བཞིའི་ནང་ཚན་གང་ཞིག རང་གི་ཐུན་མོངས་མ་ཡིན་པའི་བདག་རྐྱེན་

བསམ་གཏན་གྱི་དངོས་གཞི་ལ་བརྟེན་ཅིང་མ་སེམས་ཅན་ཚད་མེད་པ་བདེ་བ་དང་འཕྲད་པར་
འདོད་པའི་རབ་ཏུ་ཕྱེ་བའི་རྣམ་པར་མི་འཚེ་བའི་སེམས་བྱུང་དུ་དམིགས་པ། བྱམས་པ་ཚད་མེད་
ཀྱི་མཚན་ཉིད། སྙིང་རྗེ་ཚད་མེད་ཀྱི་མཚན་ཉིད་ནི། ཟུར་དང་པོ་སྔར་བཞིན། སེམས་ཅན་ཚད་
མེད་པ་སྡུག་བསྔལ་དང་འབྲལ་བར་འདོད་པའི་རབ་ཏུ་ཕྱེ་བའི་རྣམ་པར་མི་འཚེ་བའི་སེམས་བྱུང་
དུ་དམིགས་པ། སྙིང་རྗེ་ལ་དབྱེ་ན། སེམས་ཅན་ལ་དམིགས་པ། ཆོས་ལ་དམིགས་
པ༑ དམིགས་མེད་ལ་དམིགས་པ་དང་གསུམ། འདི་གསུམ་གྱི་ཁྱད་པར་རྣམ་པའི་སྒོ་ནས་
འབྱེད་པ་མ་ཡིན་ཏེ། དེ་གསུམ་ག་ཡང་སེམས་ཅན་སྔག་བསྔལ་དང་བྲལ་འདོད་ཀྱི་རྣམ་པ་ཅན་
དུ་མཚུངས་པའི་ཕྱིར། དེ་གསུམ་གྱི་ཁྱད་པར་དམིགས་པ་ཙམ་གྱི་སྒོ་ནས་འབྱེད་པ་མ་ཡིན་
ཏེ༑ འདི་གསུམ་ག་སེམས་ཅན་ལ་དམིགས་པར་མཚུངས་པའི་ཕྱིར། དེས་ན་འདི་གསུམ་གྱི་
ཁྱད་པར་དམིགས་ཚུལ་གྱི་སྒོ་ནས་འབྱེད་པ་ཡིན་ཏེ། དང་པོས་སེམས་ཅན་འཁོར་བའི་སྡུག་
བསྔལ་ཀྱི་མནར་ཚུལ་བསམ་པ་ཙམ་གྱི་སྒོ་ནས་སེམས་ཅན་ལ་དམིགས། གཉིས་པས་རང་རྒྱུད་
ལྡན་གྱི་གང་ཟག་གིས་སེམས་ཅན་སྐད་ཅིག་གི་འཇིག་པ་དང་གང་ཟག་གི་བདག་མེད་སོགས་སུ་
རྟོགས་པའི་ཁྱད་པར་དུ་བྱས་ནས་སེམས་ཅན་ལ་དམིགས། གསུམ་པས་རང་རྒྱུད་ལྡན་གྱི་གང་
ཟག་གིས་སེམས་ཅན་བདེན་སྟོང་དུ་རྟོགས་པའི་སྒོ་ནས་སེམས་ཅན་ལ་དམིགས་པའི་
ཕྱིར༑ འཇུག་པ་ལས། སྙིང་རྗེ་དང་པོ་སྟོན་པའི་སྐབས་སུ། དང་པོར་ང་ཞེས་བདག་ལ་ཞེན་
གྱུར་ཅིང༌། །ཞེས་སོགས་དང་། ཕྱི་མ་གཉིས་སྟོན་པའི་སྐབས་སུ། འགྲོ་བ་གཡོ་བ་ཆུ་ཡི་ནང་
གི་ཟླ་བ་ལྟར། །ཞེས་གསུངས་པའི་ཕྱིར། དགའ་བ་ཚད་མེད་ཀྱི་མཚན་ཉིད། ཟུར་དང་པོ་
གཉིས་དང་ཐ་མ་སྔར་བཞིན་ལ། སེམས་ཅན་བདེ་བ་དང་མི་འབྲལ་བར་འདོད་པའི་རབ་ཏུ་ཕྱེ་
བའི་སོགས། བཏང་སྙོམས་ཚད་མེད་ཀྱི་མཚན་ཉིད། སེམས་ཅན་རྣམས་ཉེ་རིང་མེད་པའི་
བཏང་སྙོམས་ལ་གནས་པར་འདོད་པའི་རབ་ཏུ་ཕྱེ་བའི་ཞེས་སོགས། གཞན་སྔར་

བཞིན༑ གཉིས་པ་སྒྲ་དོན་ནི། ཅིའི་ཕྱིར་ཚད་མེད་པ་ཞེས་བྱ་ཞེ་ན། སེམས་ཅན་ཚད་མེད་པ་ལ་
དམིགས་པ་དང༌། ཚོགས་ཚད་མེད་པ་རྫོགས་པར་བྱེད་པ་དང་། ཆོས་ཚད་མེད་པ་ཐོབ་པའི་
རྒྱུར་འགྱུར་བ་དང༌།ཡེ་ཤེས་ཚད་མེད་པའི་སྦྱོད་ཡུལ་དུ་གྱུར་པས་ན་ཚད་མེད་པ་ཞེས་
བྱའོ༑ ༑འདི་རྣམས་བསྒོམ་པ་ལ་བརྟེན་ནས་ཚངས་པའི་འཇིག་རྟེན་དུ་སྐྱེ་བས་ན་ཚངས་པའི་
གནས་པ་ཞེས་ཀྱང་བྱའོ། །གསུམ་པ་ནི། ཚད་མེད་པ་དེ་ལ་བཞིར་གྲངས་ངེས་པ་ཡིན་ཏེ། དེའི་
མི་མཐུན་ཕྱོགས་དེ་ལ་གནོད་སེམས་དང༌། གནོད་འཚེ་དང་། གཞན་པདེ་བ་ལ་མི་དགའ་བ་
དང་༑ ཉེ་རིང་དུ་འཛིན་པ་སྟེ་བཞི་ཡོད་པ་ལས། དེ་དག་གི་གཉེན་པོར་བཞི་པོ་དེ་བཞག་པའི་
ཕྱིར༑ བཞི་པ་བྱེད་ལས་ནི། རིམ་པ་བཞིན་དང་པོས་སེམས་ཅན་བདེ་བ་ལ་འབྱོར་བར་བྱེད་པ་
དང་༑ གཉིས་པས་སྡུག་བསྔལ་ལས་སྐྱོབ་པར་བྱེད་པ་དང་། གསུམ་པས་སྲིད་པའི་རྒུད་པ་
ལས་སྐྱོབ་པར་བྱེད་པ་དང་། བཞི་པས་ཞི་བའི་རྒུད་པ་ལས་སྐྱོབ་པར་བྱེད་པའི་བྱེད་ལས་དང་
ལྡན་ནོ། །ལྔ་པ་ས་མཚམས་ནི། ལམ་མ་བཞུགས་ནས་སངས་རྒྱས་ཀྱི་སའི་བར་ན་ཡོད། དྲུག་
པ་འབྲས་བུ་ནི། གནས་སྐབས་དང་མཐར་ཐུག་གི་འབྲས་བུ་གཉིས་ལས། དང་པོ་ནི། ཚད་
མེད་བཞི་བསྒོམས་པ་ལ་བརྟེན་ནས་གང་འདོད་པའི་གནས་སུ་སྐྱེ་བ་དང་། དེར་ཡང་ཚོགས་
རྫོགས་པར་བྱེད་པ་དང༌། རྟག་ཏུ་དེ་བསྒོམ་པ་དང་མི་འབྲལ་བ་དང་། སེམས་ཅན་གཞན་སྨིན་
པར་བྱེད་པ་དང༌། མི་མཐུན་ཕྱོགས་སྤོང་པར་འགྱུར་བ་ལ་སོགས་པ་ཡིན་ཏེ། མདོ་སྡེའི་རྒྱན་
ལས༑ ཚངས་པའི་གནས་པས་གནས་པ་ཡི། །བློ་ལྡན་རྟག་ཏུ་འདོད་པར་སྐྱེ། །དེས་ནི་ཚོགས་
རྣམསརྫོགས་བྱེད་ཅིང༌། །སེམས་ཅན་དག་ཀྱང་རྣམ་སྨིན་བྱེད། །ཀུན་ཏུ་ཚངས་དང་མི་འབྲལ་
ལ༑ དེ་ཡི་མི་མཐུན་ཕྱོགས་དང་བྲལ། །བག་མེད་གྱུར་ཀྱང་དེ་ཡི་རྐྱེན། །མི་ཟད་པས་ཀྱང་མི་
འགྱུར་རོ། །ཞེས་གསུངས་པའི་ཕྱིར། གཉིས་པ་ནི། དེ་ལ་བརྟེན་ནས་རྣམ་མཁྱེན་ཐོབ་པར་
འགྱུར་བ་ཡིན་ཏེ། རྣམ་སྣང་མངོན་བྱང་གི་རྒྱད་ལས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་

ཤེས་ནི་སྙིང་རྗེའི་རྩ་བ་ལས་བྱུང་བ་ཡིན། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ་ཡིན། ཐབས་
ཀྱི་མཐར་ཕྱིན་པ་ཡིན་ནོ། །ཞེས་གསུངས་པའི་ཕྱིར།
༈ ཐེག་པ་ཆེན་པོའི་རྒྱུ་འབྲས་ཀྱི་ཆོས་མཐའ་དག་སྦྱོར་བས་ཉམས་སུ་བླངས་
པ་ལ་བརྟེན་ནས་ཚོགས་གཉིས་ཀྱི་དཔུང་རྒྱ་ཆེན་པོ་རྫོགས་པར་བྱེད་པ་འབྱུང་བས་འཇུག་སྒྲུབ་གྱི་
རྗེས་སུ་ཚོགས་སྒྲབ་འཆད་ཅེས་འཆད་པ་ལ། དེ་ལྟར་འཇུག་པ་བྱས་པ་ལ་ཚོགས་སྐྱེ་བས་
གསུམ་པ་ཚོགས་ཀྱི་སྒྲུབ་པ། ཞེས་གསུངས་སོ། །འོ་ན། ཚོགས་ཀྱི་སྒྲུབ་པ་དེ་གང་ཡིན་སྙམ་
ན༑ དེ་དག་བཅུ་བདུན་དུ་བསྡུས་ནས་འཆད་པ་ནི། བརྩེ་དང་སྦྱིན་ལ་སོགས་པ་དྲུག ཅེས་
སོགས་སོ། །བཅུ་བདུན་པོ་དེས་ཀྱང་ཐེག་ཆེན་གྱི་རིགས་ཅན་གྱི་ཉམས་སུ་བླང་བྱའི་ཐེག་པ་ཆེན་
པོའི་ལམ་གྱི་རིམ་པ་མཐའ་དག་བསྡས་པ་ཡིན་ཏེ། སྤྱོད་པ་རྟེན་དང་བཅས་པའི་དབང་དུ་བྱས་
ནས༑ བརྩེ་དང་སྦྱིན་ལ་སོགས་པ་དྲུག ཅེས་གསུངས། མཉམ་གཞག་དང་རྗེས་ཐོབ་ཀྱི་དབང་
དུ་བྱས་ནས། ཞི་གནས་ལྷག་མཐོང་བཅས་པ་དང༌། །ཟུང་དུ་འབྲེལ་བའི་ལམ་གང་
དང༌༑ ༑ཐབས་ལ་མཁས་པ་གང་ཡིན་དང༌། །ཞེས་གསུངས། ཚོགས་གཉིས་ཀྱི་དབྱེ་བའི་
དབང་དུ་བྱས་ནས། ཡེ་ཤེས་དང་ནི་བསོད་ནམས་དང་། །ཞེས་གསུངས། འབྲས་བུ་འགྲུབ་
ཅིང་དམིགས་པ་འཛིན་པའི་དབང་དུ་བྱས་ནས། ལམ་དང་གཟུངས་དང༌། ཞེས་
གསུངས༑ ཡོན་ཏན་གྱི་རྟེན་དང་སྒྲིབ་པ་སྤོང་པའི་དབང་དུ་བྱས་ནས། ས་བཅུ་དང་། གཉེན་པོ་
ཚོགས་ཀྱི་སྒྲུབ་པ་ཡི། །ཞེས་གསུངས།
སྐབས་འདིར་མཐའ་དཔྱད་པ་ལ། ཚོགས་སྒྲུབ་ལ། མཚན་ཉིད། སྒྲ་དོན། དབྱེ་བ་དང་
གསུམ༑ དང་པོ་ནི། རང་གི་དངོས་ཀྱི་ཉེར་ལེན་བྱས་པ་ལས་བྱུང་བའི་ཐེགས་པ་ཆེན་པོའི་
འཕགས་ལམ་གྱི་རྒྱུར་གྱུར་པའི་སེམས་དཔའི་ཡེ་ཤེས་སུ་དམིགས་པ། གཉིས་པ་ནི། ཅིའི་
ཕྱིར་ཚོགས་ཀྱི་སྒྲུབ་པ་ཞེས་བྱ་ཞེ་ན། ཚོགས་གཉིས་ཀྱི་དཔུང་ཆེན་པོ་གསོག་པའི་སྒྲུབ་པ་ཡིན་

པས་ན་དེ་སྐད་ཅེས་བྱའོ། །གསུམ་པ་དབྱེ་བ་ནི། དེ་ལ་བརྩེ་བ་སྙིང་རྗེ་ཆེན་པོའི་ཚོགས་སྒྲུབ་
ནས༑ གཉེན་པོའི་ཚོགས་སྒྲུབ་ཀྱི་བར་བཅུ་བདུན་དུ་ཡོད། འོ་ན་གཟུངས་ཀྱི་ཚོགས་དེ་གང་ཞེ་
ན༑ འདི་ལ་རྒྱུ། ངོ་བོ། དབྱེ་བ། གྲངས་ངེས། བྱེད་ལས། ས་མཚམས་དང་དྲུག དང་པོ་
ནི༑ སྔོན་གྱི་དགེ་བའི་རྩ་བ་དང་། ཚོ་འདིའི་ཐོས་པ་གོམས་པ་དང་། ཏིང་ངེ་འཛིན་རྣམ་པར་དག་
པ་རྣམས་གཟུངས་བཞི་འགྲུབ་པའི་རྒྱུ་ཡིན་པར་མདོ་སྡེའི་རྒྱན་ལས་བཤད། གཉིས་པ་
ལ༑ སྤྱིར་གཟུངས་ཀྱི་ངོ་བོ་ནི། དྲན་པ་དང་ཤེས་རབ་གཙོ་བོར་གྱུར་པ་ཡིན་ཏེ། འགྲེལ་ཆེན་
ལས༑ དྲན་པ་དང་ཤེས་རབ་ཁྱད་པར་ཅན་ལ་གཟུངས་ཞེས་བྱའོ། །ཞེས་གསུངས་པའི་
ཕྱིར༑ གསུམ་པ་ནི། དེ་ལ་དབྱེ་ན། ཚིག་གི་གཟུངས། དོན་གྱི་གཟུངས། བཟོད་པའི་
གཟུངས༑ སྔགས་ཀྱི་གཟུངས་དང་བཞི། དང་པོའི་མཚན་ཉིད། གཟུངས་བཞི་གང་རུང་གང་
ཞིག གསུང་རབ་ཀྱི་ཚིག་ལན་ཅིག་ཐོས་པ་ཙམ་གྱིས་བསྐལ་པ་ལ་སོགས་པར་མི་བརྗེད་པར
འཛིན་པར་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པའི་རིག་པ། གཉིས་པའི་མཚན་
ཉིད༑ དེ་གང་ཞིག གསུང་རབ་ཀྱི་དོན་ལན་ཅིག་བསྒོམས་པས་བསྐལ་པ་ལ་སོགས་པའི་བར་
དུ་མི་བརྗེད་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པའི་རིག་པ། གསུམ་
པའི་མཚན་ཉིད། དེ་གང་ཞིག ཡི་གེའི་གནས་ལུགས་སྟོང་པ་ཉིད་ལ་དམིགས་ནས་བསྒོམས་
པས་སྐྲག་པ་ཤས་ཆེར་མི་འབྱུང་བའི་དྲན་པ་ཤེས་རབ་མཚུངས་ལྡན་དང་བཅས་པའི་རིག་པ། དེ་
བསྒོམ་པའི་ཚུལ་ནི། ཨ་ར་པ་ཙ་ན་ལ་སོགས་པའི་ཡི་གེའི་དོན་ལ་དཔྱད་ནས་ཨ་ཞེས་བྱ་བ་ནི་མ་
སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། །ར་ཞེས་བྱ་བ་ནི་སྡུག་བསྔལ་དང་བྲལ་བའོ། །ཞེས་བྱ་
བ་ལ་སོགས་པའི་ཚུལ་གྱིས་སྒོམ་པར་བྱེད་པ་ཡིན་ནོ། །བཞི་བའི་མཚན་ཉིད། དེ་གང་
ཞིག སྡིག་པ་ཞི་བ་དང་གཞན་སྐྱོབ་པར་བྱེད་པའི་སྔགས་རྩོམ་པར་ནུས་ཤིང༌། གཞན་གྱི་
སྔགས་རྣམས་ཞི་སོགས་ཀྱི་འབྲས་བུ་འགྲུབ་བྱེད་དུ་བྱིན་གྱིས་རློབས་པར་ནུས་པའི་དྲན་པ་ཤེས་

རབ་མཚུངས་ལྡན་དང་བཅས་པའི་རིག་པ། འདི་རྣམས་དང་པོར་མོས་སྤོད་ཀྱི་གནས་སྐབས་
ནས་ཐོབ་ལ། ས་དང་པོར་ཁྱད་པར་དུ་འཕགས་པའི་གཟུངས་དང་། གཉིས་པར་དྲི་མ་མེད་པའི་
གཟུངས་དང་། གསུམ་པར་ཤིན་ཏུ་བརྟན་པའི་གཟུངས་དང་། བཞི་བར་མཐུན་པར་དགའ་བའི་
གཟུངས་དང་། ལྔ་པར་ཡོན་ཏན་གྱིས་སེམས་བརྒྱན་པའི་གཟུངས་དང་། དྲུག་པར་ཡེ་ཤེས་ཀྱི་
དཀྱིལ་འཁོར་གྱི་སྒྲོན་མའི་གཟུངས་དང༌། བདུན་པར་ཁྱད་པར་དུ་འགྲོ་བའི་གཟུངས་
དང༑ བརྒྱད་པར་རྣམ་པར་མི་རྟོག་པའི་གཟུངས་དང༌། དགུ་པར་སྒོ་མཐའ་ཡས་པའི་གཟུངས་
དང་༑ བཅུ་པར་མི་ཟད་པའི་ཟ་མ་ཏོག་ཅེས་བྱ་བའི་གཟུངས་ཐོབ་པར་མདོ་ལས་བཤད་
དོ༑ ༑ཡང་གཟུངས་ལ་དབྱེ་ན། ཆུང་ངུ་དང་། ཆེན་པོ་གཉིས། དང་པོ་ནི། སྔོན་དགེ་རྩ་རྒྱ་ཆེན་
བསགས་པའི་སྟོབས་ལས་བྱུང་བའི་གཟུངས་དང༌། ཚེ་འདིར་ཐོས་པ་རྒྱ་ཆེན་པོ་བྱས་པ་ལས་
བྱུང་བའི་གཟུངས་གཉིས་ལ་འཇོག་ལ། འདི་ནི་ཐོས་བསམ་གྱི་རང་བཞིན་ཅན་འདོད་པའི་སས་
བསྡུས་པ་ཡིན་ནོ། །གཉིས་པ་ནི་མཉམ་གཞག་གི་སས་བསྡུས་སྒོམ་བྱུང་ཡིན་ལ། འདི་ལ་ཡང་
གཟུངས་ཆེན་པོའི་ཆུང་ངུ་། དེའི་འབྲིང་། དེའི་ཆེན་པོ་དང་གསུམ། དང་པོ་ནི། ས་ལ་མ་
ཞུགས་པ་མོས་སྤྱོད་ཀྱི་གནས་སྐབས་ཀྱི་གཟུངས་དང་། གཉིས་པ་ནི། ས་ལ་ཞུགས་པ་མ་དག་
ས་བདུན་གྱི་གཟུངས་དང་། གསུམ་པ་ནི། དག་པ་ས་གསུམ་གྱི་གཟུངས་རྣམས་ཡིན་ཏེ། མདོ་
སྡེའི་རྒྱན་ལས། རྣམ་སྨིན་ཐོས་པ་གོམས་པ་དང༌། ཏིང་ངེ་འཛིན་གྱི་གཟུངས་དག་ནི། །ཆུང་ངུ་
དང་ནི་ཆེན་པོ་སྟེ། །ཆེན་པོ་དེ་ཡང་རྣམ་པ་གསུམ། །བློ་ལྡན་མ་ཞུགས་ཞུགས་པ་ཡང༌། །མ་
དག་ས་པ་རྣམས་ཀྱི་ནི། །ཆུང་ངུ་དང་ནི་འབྲིང་པོ་སྟེ། །དག་པའི་ས་པའི་གཟུངས་ཆེན་
ཡིན༑ ༑ཞེས་གསུངས་པའི་ཕྱིར། དེས་ན་གཟུངས་བཞི་པོ་རེ་རེ་ལ་ཡང་ཆུང་ངུ་དང་ཆེན་པོ་
གཉིས་གཉིས་སུ་འབྱེད་ལ། ཆེན་པོ་རྣམས་ལ་གསུམ་གསུམ་དུ་འབྱེད་པ་ཡིན་ནོ། །བཞི་པ་
ནི༑ གཟུང་བྱ་ལ་ལྟོས་ནས་གཟུངས་ལ་བཞིར་ངེས་ཏེ་གཟུང་བྱའི་ཆོས་ལ་ཚིག་དང་དོན་དང་

རྟོགས་པའི་ཆོས་གསུམ་དུ་ཡོད་དོ། །རྟོགས་པ་ལ་རང་དོན་དང་གཞན་དོན་གཉིས་སུ་ཡོད་པས་
གཟུངས་ལ་བཞིར་ངེས་པའི་ཕྱིར། ཅིའི་ཕྱིར་གཟུངས་ཞེས་བྱ་ཞེ་ན། །ཚིག་དང་དོན་རྟོགས་པའི་
ཆོས་རྣམས་འཛིན་པར་བྱེད་པས་ན་གཟུངས་ཞེས་བྱའོ། །ལྔ་པ་བྱེད་ལས་ནི། ཚིག་དོན་ལ་
སོགས་པའི་ཡོན་ཏན་རྣམས་རང་གིས་འཛིན་པར་བྱེད་ཅིང་གཞན་ལ་ཡང་སྟོན་པར་བྱེད་པའི་བྱེད་
ལས་དང་ལྡན་པ་ཡིན་ཏེ། མདོ་སྡེའི་རྒྱན་ལས། བྱང་ཆུབ་སེམས་དཔའ་ཡང་དང་ཡང་། །དེ་
ལ་ཡང་དག་བསྟན་ནས་ནི། །རྟག་ཏུ་དམ་པའི་ཆོས་དག་ཀྱང་། །རབ་ཏུ་སྟོན་ཅིང་འཛིན་པར་
བྱེད༑ ཅེས་གསུངས་པའི་ཕྱིར། དྲུག་པ་ས་མཚམས་ནི། གཟུངས་བཞི་ཀ་ཚོགས་ལམ་ནས་
སངས་རྒྱས་ཀྱིསའི་བར་དུ་བཞག་པར་བྱ་སྟེ། ཚོགས་ལམ་གྱི་གནས་སྐབས་ན་གཟུངས་བཞི་ཀ་
ཡོད་པར་མདོ་སྡེ་རྒྱན་གྱི་འགྲེལ་བ་ལས་གསུངས་པའི་ཕྱིར།
༈ སའི་ཚོགས་ཀྱི་མཐའ་དཔྱད་པ་ལ། ངོ་བོ། དབྱེ་བ། གྲངས་ངེས། ཁྱད་པར་གྱི་
ཆོས༑ འཕོ་ཚུལ། མིང་དོན་བཤད་པའོ། །དང་པོ་ནི། འཇུག་འགྲེལ་ལས། བྱང་ཆུབ་སེམས་
དཔའ་རྣམས་ཀྱི་ཟག་པ་མེད་པའི་ཡེ་ཤེས་སྙིང་རྗེ་ལ་སོགས་པས་ཟིན་པ་ཉིད་ཆར་རྣམ་པར་ཕྱེ་བ་
ན༑ ས་ཞེས་བྱ་བའི་མིང་ཐོབ་སྟེ་ཡོན་ཏན་གྱི་གནས་སུ་འགྱུར་བའི་ཕྱིར་རོ། །ཞེས་གསུངས་པ་
ལྟར༑ བརྩེ་བ་སྙིང་རྗེ་ཆེན་པོ་དང་སྟོང་ཉིད་རྟོགས་པའི་ཤེས་རབ་ཀྱིས་ཟིན་པའི་བྱང་སེམས་
འཕགས་པའི་མངོན་རྟོགས་བྱང་འཕགས་ཀྱི་ས་ཡིན་ལ།
གཉིས་པ་ནི། དེ་ལ་དབྱེ་ན། ས་དང་པོ་རབ་ཏུ་དགའ་བ། གཉིས་པ་དྲི་མ་
མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱངས་དཀའ་བ། དྲུག་པ་མངོན་
དུ་གྱུར་པ། བདུན་པ་རིང་དུ་སོང་བ། བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། བཅུ་
པ་ཆོས་ཀྱི་སྤྲིན་ཏེ་བཅུའོ། །བྱང་སེམས་ཀྱི་ས་ལ་བཅུར་འབྱེད་པའི་རྒྱུ་མཚན་ཇི་ལྟ་བུ་ཞེ་
ན༑ བསླབ་པ་གསུམ་གྱི་རྒྱུ་ངོ་བོ་འབྲས་བུ་གསུམ་ལ་ལྟོས་ནས་དེ་ལྟར་འབྱེད་པ་ཡིན་ཏེ། ས

དང་པོར་བསླབ་པའི་རྒྱུ་གཙོ་བོར་གྱུར། གཉིས་པ་ནས་དྲུག་པའི་བར་དུ་བསླབ་པའི་ངོ་བོ་གཙོ་
བོར་གྱུར། བདུན་པ་ནས་བཅུ་པའི་བར་དུ་བསླབ་པའི་འབྲས་བུ་གཙོ་བོར་གྱུར་པའི་
ཕྱིར༑ རྟགས་དང་པོ་གྲུབ་སྟེ། ས་དང་པོར་བསླབ་པའི་རྒྱུ་སྦྱིན་པའི་ཉམས་ལེན་གཙོ་བོར་གྱུར་
པའི་ཕྱིར། གཉིས་པ་གྲུབ་སྟེ། ས་གཉིས་པར་ཚུལ་ཁྲིས་ཀྱི་བསླབ་པ་གཙོ་བོར་
གྱུར༑ གསུམ་པར་སེམས་ཀྱི་བསླབ་པ། བཞི་པར་བྱང་ཕྱོགས་སོ་བདུན་ཞེས་པའི། ལྔ་བར་
བདེན་བཞི་ཤེས་པའི། དྲུག་པར་རྟེན་འབྲེལ་ཤེས་པའི་ཤེས་རབ་ཀྱི་བསླབ་པ་གཙོ་བོར་གྱུར་པའི་
ཕྱིར༑ གསུམ་པ་གྲུབ་སྟེ། ས་བདུན་པར་མཚན་མེད་ཀྱི་ལམ་ཐོབ་པ་དང་། བརྒྱད་པར་འབད་
རྩོལ་རགས་པ་ཞི་ཞིང་མི་རྟོག་ཡེ་ཤེས་ལ་དབང་བསྒྱར་ཐོབ་པ་དང་། དགུ་པར་སོ་སོ་ཡང་དག་
པར་རིག་པ་བཞི་རྗེས་སུ་མཐུན་པ་ཐོབ་དང༌། བཅུ་པར་ཏིང་ངེ་འཛིན་དང༌། གཟུངས་ཀྱི་སྒོ་
མཐའ་ཡས་པ་ཐོབ་ཅིང་རྗེས་ཐོབ་ཏུ་གཞན་དོན་བྱེད་ཚུལ་སངས་རྒྱས་དང་མཉམ་པ་ཐོབ་པའི་
ཕྱིར༑ ཕ་རོལ་ཏུ་ཕྱིན་པ་བཅུ་ཉམས་སུ་ལེན་ཚུལ་གྱི་སྒོ་ནས་ཀྱང་བྱང་སེམས་ཀྱི་ས་ལ་བཅུར་
བཞག་སྟེ། ས་དང་པོར་སྦྱིན་པའི་ཕར་ཕྱིན་གྱི་ཉམས་ལེན་གཙོ་བོར་གྱུར་པ་ནས། བཅུ་པར་ཡེ་
ཤེས་ཀྱི་ཕར་ཕྱིན་གྱི་ཉམས་ལེན་གཙོ་བོར་གྱུར་པ་སོགས་ཡིན་པའི་ཕྱིར། དབུས་མཐའ་
ལས༑ སྦྱིན་དང་ཚུལ་ཁྲིམས་བཟོད་བརྩོན་འགྲུས། །བསམ་གཏན་དང་ནི་ཤེས་རབ་
ཐབས༑ ༑སྨོན་ལམ་སྟོབས་དང་ཡེ་ཤེས་དང་། །འདི་རྣམས་ཕ་རོལ་ཕྱིན་བཅུའོ། །ཁྱད་པར་ཅན་
དང་ཁྱད་པར་ནི། །ས་བཅུ་རྣམས་སུ་ཤེས་པར་བྱ། །ཞེས་གསུངས་པའི་ཕྱིར།
གསུམ་པ་གྲངས་ངེས་ནི། སྦྱོང་བྱེད་ཀྱི་ཆོས་ལ་བཅུར་ཡོད་པས་སྦྱང་བྱ་ལ་
བཅུར་ངེས་པ་ཡིན་ཏེ། བརྒྱད་སྟོང་འགྲེལ་ཆེན་རྒྱན་སྣང་བ་ལས། མཐོང་བ་དང་སྒོམ་པ་ལ་
སོགས་པ་ལ་ཡོངས་སུ་སྦྱོང་བའི་ཆོས་ཀྱི་དབྱེ་བས་རབ་ཏུ་དགའ་བ་ལ་སོགས་པའི་ས་བཅུ་རྣམ་
པར་བཞག་གོ །ཞེས་གསུངས་པའི་ཕྱིར། བཞི་པ་ཁྱད་པར་གྱི་ཆོས་ལ། སྤང་བྱ་སྤོང་བའི་ཁྱད་

པར༑ ལུས་འཛིན་པའི་ཁྱད་པར། ཡོན་ཏན་གྱི་ཁྱད་པར། རྟགས་ཀྱི་ཁྱད་པར། རྟོགས་པའི་
ཁྱད་པར་ཏེ་ལྔའོ། །དང་པོ་ནི། ས་དང་པོའི་བར་ཆད་མེད་ལམ་གྱིས་མཐོང་སྤང་གིས་བསྡུས
པའི་ཉོན་སྒྲིབ་དང་ཤེས་སྒྲིབ་གཉིས་ཀའི་ས་བོན་རྩ་བ་ནས་སྤོང་བ་སོགས་ཀྱི་ཚུལ་འོག་ཏུ་འཆད་
དོ༑ ༑གཉིས་པ་ནི། ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་རིམ་པ་བཞིན་
དུ༑ འཛམ་བུ་གླིང་ལ་དབང་བའི་འཁོར་ལོས་བསྒྱུར་རྒྱལ་དུ་སྐྱེ་བ་འཛིན་པ་དང༌། གླིང་བཞི་
དང་༑ སུམ་ཅུ་རྩ་གསུམ་དང༌། འཐབ་བྲལ་དང་། དགའ་ལྡན་དང་། འཕྲུལ་དགའ་
དང༑ གཞན་འཕྲུལ་དབང་བྱེད་ཀྱི་བདག་པོ་དང༌། སྟོང་གསུམ་གྱི་བདག་པོ་ཚངས་པ་
དང་༑ སྟོང་གསུམ་གྱི་སྟོང་ཆེན་པོའི་བདག་པོ་ཚངས་པ་ཆེན་པོ་དང་། འོག་མིན་གྱི་ལྷའི་བུ་
དབང་ཕྱུག་རྣམས་སུ་སྐྱེ་བ་འཛིན་པ་ཡིན་ནོ། །གསུམ་པ་ཡོན་ཏན་གྱི་ཁྱད་པར་ནི། ས་དང་པོར་
སྐད་ཅིག་མ་གཅིག་ལ་སངས་རྒྱས་བརྒྱ་མཐོང་བ། དེ་དག་གིས་བྱིན་གྱིས་བརླབས་པ་ཤེས་
པ༑ ཏིང་ངེ་འཛིན་བརྒྱ་ལ་སྙོམས་པར་འཇུག་པ། འཇིག་རྟེན་གྱི་ཁམས་བརྒྱ་གཡོ་བར་བྱེད་
པ༑ སངས་རྒྱས་ཀྱི་ཞིང་བརྒྱར་འགྲོ་བ། འཇིག་རྟེན་གྱི་ཁམས་བརྒྱ་སྣང་བར་བྱེད་པ། སེམས་
ཅན་བརྒྱ་སྨིན་པར་བྱེད་པ། བསྐལ་པ་བརྒྱར་གནས་པ། དེ་དག་གི་སྔོན་དང་ཕྱི་མའི་མཐའ་
འཇུག་པ། ཆོས་ཀྱི་སྒོ་བརྒྱ་འབྱེད་པ། ལུས་བརྒྱ་སྟོན་པ། ལུས་རེ་རེ་ལ་ཡང་བྱང་སེམས་བརྒྱ
བརྒྱས་བསྐོར་ནས་ཆོས་སྟོན་པ་སྟེ་ཡོན་ཏན་བརྒྱ་ཕྲག་བཅུ་གཉིས་འཐོབ་ཅིང༌། དེ་བཞིན་དུ་ས་
གཉིས་པར་ཡོན་ཏན་དེ་དག་སྟོང་འགྱུར་དང༌། གསུམ་པར་འབུམ་འགྱུར། བཞི་པར་ཁྲག་
ཁྲིག ལྔ་པར་ཁྲི་ཕྲག་སྟོང་། དྲུག་པར་ཁྲག་ཁྲིག་ཕྲག་བརྒྱ་སྟོང་། བདུན་པར་བྱེ་བ་ཁྲག་ཁྲིག་
བརྒྱ་སྟོང་། བརྒྱད་པར་སྟོང་གསུམ་འབུམ་ཕྲག་བཅུའི་རྡུལ་དང་མཉམ་པ། དགུ་པར་སངས་
རྒྱས་ཀྱི་ཞིང་གྲངས་མེད་པ་འབུམ་ཕྲག་བཅུའི་རྡུལ་དང་མཉམ་པ། །བཅུ་པར་སངས་རྒྱས་ཀྱི་
ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་དང་མཉམ་པའི་ཡོན་ཏན་འཐོབ་པ་ཡིན་

ནོ༑ ༑བཞི་པ་རྟགས་ཀྱི་ཁྱད་པར་ནི། ས་དང་པོ་ཐོབ་པའི་རྟགས་སུ་རྨི་ལམ་དུ་སྟོང་གསུམ་གྱི་
སྟོང་ཆེན་པོ་འདི་གཏེར་བྱེ་བ་ཁྲག་ཁྲིག་བརྒྱ་སྟོང་གིས་གང་བར་མཐོང་བ་དང་། ས་གཉིས་པ་
སྟོང་གསུམ་ལག་མཐིལ་ལྟར་མཉམ་པ་རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་དུ་མས་བརྒྱན་པར་
མཐོང་བ་དང་། ས་གསུམ་པར་རང་ཉིད་དཔའ་ཞིང་ལག་ཆ་དང་གོ་ཆ་སྲ་བ་ཐོགས་ནས་ཕ་རོལ་
གྱི་དགྲ་ཐམས་ཅད་འདུལ་བར་མཐོང་བ་དང་། ས་བཞི་པ་ལ་ཕྱོགས་བཞི་ནས་རླུང་གི་དཀྱིལ་
འཁོར་བཞིས་ས་གཞི་ཐམས་ཅད་ལ་མེ་ཏོག་སྣ་ཚོགས་པ་འཐོར་བར་མཐོང་བ་དང་། ས་ལྔ་པ་
ལ་རྒྱན་ཐམས་ཅད་ཀྱིས་བརྒྱན་པའི་བུད་མེད་ཀྱིས་མགོ་ལ་མེ་ཏོག་ཙམ་པ་ཀའི་ཕྲེང་བ་འདོགས་
པ་མཐོང་བ་དང་། ས་དྲུག་པར་ཐེམ་སྐས་བཞི་དང་ལྡན་པའི་རྫིང་བུ་གསེར་གྱི་བྱེ་མ་བདལ་ཞིང་
སྐོག་པ་མེད་པའི་ཆུ་ཡན་ལག་བརྒྱད་ལྡན་གྱིས་ཡོངས་སུ་གང་བ་མེ་ཏོག་ཨུཏྤལ་ལ་དང་ཀུ་མུ་ཏ་
དང་པདྨ་དཀར་པོས་བརྒྱན་པ་མཐོང་ནས་དེ་ལ་བདག་ཉིད་རྩེ་དགས་ལོངས་སྤྱོད་པར་མཐོང་བ་
དང་༑ ས་བདུན་པར་ངོས་གཡས་གཡོན་གཉིས་ནས་སེམས་ཅན་དམྱལ་བའི་གཡང་ས་མཐོང་
སྟེ༑ དེ་ལས་བདག་ཉིད་མ་རྨད་མ་ཉམས་པར་སླར་ལྡོག་པ་མཐོང་བ་དང༌། ས་བརྒྱད་པར་རི་
དྭགས་ཀྱི་རྒྱལ་པོ་སེངྒེ་རལ་པའི་ཅོད་པཎ་ཅན་གྱིས་གཅན་གཟན་ཕྲ་མོ་ཐམས་ཅད་སྐྲག་ཅིང་
གནས་པར་མཐོང་བ་དང་། ས་དགུ་པར་འཁོར་ལོས་བསྒྱར་པའི་རྒྱལ་པོ་སྐྱེ་བོ་བྱེ་བ་ཁྲག་ཁྲིག་
བརྒྱ་སྟོང་དུ་མས་ཡོངས་སུ་བསྐོར་ཞིང་མགོ་བོའི་སྟེང་དུ་རིན་ཆེན་སྣ་ཚོགས་པའི་གདུགས་
དཀར་པོ་འཛིན་པ་མཐོང་བ་དང་། ས་བཅུ་པར་དེ་བཞིན་གཤེགས་པའི་སྐུ་སྐུ་མདོག་གསེར་བཙོ་
མ་ལྟ་བུ་འོད་འདོམ་གང་བ་དང་ལྡན་པ་ཚངས་པ་བྱེ་བ་ཁྲག་ཁྲིག་བརྒྱ་སྟོང་དུ་མས་ཡོངས་སུ་
བསྐོར་ནས་ཆོས་སྟོན་པ་མཐོང་བ་རྣམས་ཡིན་ནོ། །ཐེག་ཆེན་གྱི་སྦྱོར་ལམ་དྲོད་ཐོབ་ནས་གཉིད་
ལ་སོགས་པའི་སྒྲིབ་པ་ལྔ་དང་མི་འགྲོགས་པར་བཤད་པས་ས་ཐོབ་ནས་རྨི་ལམ་གྱི་རྟགས་
འབྱུང་བ་མི་འཐད་དོ་སྙམ་ན་སྐྱོན་མེད་དེ། ས་ཐོབ་ནས་འཇུག་པ་རང་དབང་མེད་པས་བསྡུས་

པའི་ཉོན་མོངས་ཅན་གྱི་གཉིད་མེད་ཀྱང་དགེ་བའི་གཉིད་ཡོད་པའི་ཕྱིར། ལྔ་པ་རྟོགས་པའི་ཁྱང་
པར་ལ། བྱང་སེམས་ཀྱི་ས་བཅུའི་སྐབས་སུ་སྟོང་པ་ཉིད་མངོན་སུམ་གྱིས་རྟོགས་པ་ལ་ཁྱད་
པར་མེད་དོ། ས་དང་པོ་ནས་ཆོས་དབྱིངས་ཀུན་ཏུ་འགྲོ་བའི་ཚུལ་གྱིས་རྟོགས་པ་སོགས་ཡིན་
པའི་ཕྱིར། དེ་ལྟར་ཡིན་ཡང་ས་འོག་མ་ལས་གོང་མ་གོང་མར་གློ་བུར་དྲི་བྲལ་གྱི་འགོག་པ་རེ
སྔར་མ་རྟོགས་པ་གསར་དུ་རྟོགས་པའི་ཁྱད་པར་ཡོད་དོ། །དེ་ཡང་ས་བཅུའི་གནས་སྐབས་སུ་
སྟོང་པ་ཉིད་ལ་མངོན་སུམ་དུ་མཉམ་པར་གཞག་པའི་གཟིགས་ངོར་ཀུན་རྫོབ་པའི་ཆོས་ཅུང་ཟད་
ཀྱང་མི་སྣང་ལ། དེ་ལས་ལངས་པའི་རྗེས་ཐོབ་ཏུ་ཀུན་རྫོབ་པའི་ཆོས་ཐམས་ཅད་སྒྱུ་མ་ལྟ་བུར་
མཐོང་བ་ཡིན་ཅིང་། སངས་རྒྱས་ཀྱི་སར་ཡེ་ཤེས་སྐད་ཅིག་མ་གཅིག་གིས་ཀྱང་སྟོང་པ་ཉིད་ལ་
མངོན་སུམ་དུ་མཉམ་པར་གཞག་པའི་གཟིགས་ངོར་ཇི་སྙེད་པ་ཐམས་ཅད་མངོན་སུམ་དུ་མཁྱེན་
པ་ཡིན་ནོ། །ཇི་སྐད་དུ་ཡང་མདོ་ལས། སྤྲིན་མཐོང་མཁའ་ལ་ཉི་བཞིན་དུ། །འདིར་ཁྱོད་ཕྱོགས་
གཅིག་བློ་གྲོས་ཅན། །བློ་མིག་དག་པའི་འཕགས་རྣམས་ཀྱི། །རྟགས་ཀྱང་ཐམས་ཅད་མཐོང་བ་
ལགས༑ ༑ཞེས་སོགས་དང༌། ཆོས་དབྱིངས་བསྟོད་པ་ལས། ཇི་ལྟར་ཚེས་པའི་ཟླ་བ
ལ༑ ༑སྐད་ཅིག་སྐད་ཅིག་འཕེལ་བ་མཐོང་། །དེ་བཞིན་ས་ལ་ཞུགས་རྣམས་ཀྱི། །རིམ་གྱི་རིམ་
གྱིས་འཕེལ་བར་མཐོང་། །ཇི་ལྟར་ཡར་ངོའི་བཅོ་ལྔ་ན། །ཟླ་བའི་དཀྱིལ་འཁོར་རྫོགས་པར་
གསལ༑ ༑དེ་བཞིན་ས་ཡི་མཐར་ཐུག་ན། །ཆོས་ཀྱི་སྐུ་ཡང་རྫོགས་པར་གསལ། །ཞེས་
གསུངས་སོ།།
ལྔ་པ་འཕོ་ཚུལ་ལ། རྒྱན་སྣང་ལས་བཤད་པ་ལྟར་ཇི་སྲིད་ས་དེ་དང་དེའི་
ཡོངས་སྦྱོང་གི་ཆོས་རྣམས་མ་རྫོགས་པ་དེ་སྲིད་དུ་ས་དེ་ཡིན་ལ་རྫོགས་ནས་ས་གཞན་དུ་འཕོ་བ་
ཡིན་ནོ། །དྲུག་པ་ནི་མིང་དོན་ལ། ཐུན་མོང་གི་མིང་དོན་དང་། སོ་སོའི་མིང་དོན་གཉིས། དང་
པོ་ནི། །བྱང་སེམས་འཕགས་པའི་ཡེ་ཤེས་དེ་ལ་ས་ཞེས་བརྗོད་པའི་རྒྱུ་མཚན་ཡོད་དེ། །ས་དེས་

ལོ་ཐོག་དང་འབྲས་བུ་ཕུན་སུམ་ཚོགས་པ་ཐམས་ཅད་ཀྱི་རྟེན་བྱེད་པ་བཞིན་དུ་འདིས་ཀྱང་ཕུན་
སུམ་ཚོགས་པའི་ཡོན་ཏན་ཐམས་ཅད་ཀྱི་རྟེན་བྱེད་པའི་ཕྱིར། གཉིས་པ་ནི། མདོ་སྡེ་རྒྱན་
ལས༑ བྱང་ཆུབ་ལ་ནི་ཉེ་པ་དང་། །སེམས་ཅན་དོན་གྲུབ་མཐོང་བ་ལ། །རབ་ཏུ་དགའ་བ་སྐྱེ་
འགྱུར་ཏེ། །དེ་ཕྱིར་རབ་དགའ་ཞེས་བརྗོད་དོ། །འཆལ་ཚུལ་རྩོལ་བའི་དྲི་བྲལ་ཕྱིར། །དྲི་མ་
མེད་པའི་ས་ཞེས་བྱ། །ཆོས་ཀྱི་སྣང་བ་ཆེན་པོ་ནི། བྱེད་པའི་ཕྱིར་ན་འོད་བྱེད་པའོ། །འདི་ལྟར་
བྱང་ཆུབ་མཆོག་མཐུན་ཆོས། །རབ་ཏུ་སྲེག་བྱེད་འོད་ལྟ་བུ། །དེ་དང་ལྡན་ཕྱིར་ས་དེ་
ནི༑ ༑གཉིས་པོ་སྲེག་པའི་འོད་འཕྲོ་ཅན། །སེམས་ཅན་རྣམས་ཡོངས་སྨིན་བྱེད་ཅིང་། །རང་གི་
སེམས་ཀྱང་བསྲུང་བའི་ཕྱིར། །བློ་ལྡན་རྣམས་ཀྱིས་སྦྱངས་དཀའ་བ། །དེའི་ཕྱིར་སྦྱངས་དཀའ
ཞེས་བྱའོ། །ཤེས་རབ་ཕ་རོལ་ཕྱིན་བརྟེན་ནས། །འཁོར་བ་དང་ནི་མྱང་ངན་འདས། །གཉིས་
འདིར་མངོན་དུ་གྱུར་བའི་ཕྱིར། །མངོན་དུ་གྱུར་བའི་ས་ཞེས་བཤད། །བགྲོད་གཅིག་ལམ་དང་
འབྲེལ་བའི་ཕྱིར། །རིང་དུ་སོང་བའི་སར་འདོད་དོ། །འདུ་ཤེས་གཉིས་ཀྱིས་མི་གཡོ་ཕྱིར། །མི་
གཡོ་བ་ཞེས་ངེས་པར་བརྗོད། །སོ་སོ་ཡང་དག་རིག་བློ་བཟང་། །ས་དེ་ལེགས་པའི་བློ་གྲོས་
ཡིན༑ ༑སྤྲིན་བཞིན་གཉིས་ཀྱི་ནམ་མཁའི་ཆོས། །ཁྱབ་པའི་ཕྱིར་ན་ཆོས་ཀྱི་སྤྲིན། །ཞེས་
གསུངས་པ་ལྟར་རོ།།
ཚོགས་གཉིས་ཀྱི་དཔུང་རྒྱན་ཆེན་པོ་བདེ་བླག་ཏུ་རྫོགས་པ་ལ་བརྟེན་ནས་རྣམ་
མཁྱེན་དུ་གདོན་མི་ཟ་བར་ངེས་པར་འབྱུང་བར་བྱེད་ནུས་པའི་ཚོགས་སྒྲུབ་བཤད་པའི་རྗེས་སུ་
ངེས་འབྱུང་སྒྲུབ་པ་བཤད་དོ་ཞེས་སྟོན་པ་ལ། དེ་ལྟར་ཚོགས་བསགས་པ་ངེས་པར་འབྱུང་བས་
བཞི་པ་ངེས་པར་འབྱུང་བའི་སྒྲུབ་པ་ཞེས་གསུངས། འོ་ན་ངེས་འབྱུང་སྒྲུབ་པ་དེ་གང་ཞེ་ན། དེ་
འཆད་པ་ནི། ཆེད་དུ་བྱ་དང་མཉམ་ཉིད་དང༌། །ཞེས་སོགས་གསུངས། འདིར་ངེས་འབྱུང་སྒྲུབ་
པ་ལ་བརྒྱད་དུ་བསྡུས་ནས་སྟོན་པའི་རྒྱུ་མཚན་ཡོད་དེ། དེ་ལ་ངེས་པར་འབྱུང་བའི་ཡུལ་གྱི་སྒོ་

ནས་བརྒྱད་དུ་ངེས་པའི་ཕྱིར། དེ་ཡང་ངེས་འབྱུང་སྒྲུབ་པའི་སྤྱིའི་དབང་དུ་བྱས་ནས་ཆེད་དུ་བྱ་
བའི་ངེས་འབྱུང་སྒྲུབ་པ་དེ་བཞག བྱེ་བྲག་གི་དབང་དུ་བྱས་ནས་མཉམ་པ་ཉིད་ཀྱི་ངེས་པར་
འབྱུང་བ་ནས་ལམ་གྱི་ཡུལ་ཅན་གྱི་ངེས་པར་འབྱུང་བའི་བར་རྣམས་བཞག་གོ །ཕྱི་མ་གྲུབ་
སྟེ༑ སེམས་ཆེན་པོའི་ཁྱད་པར་གྱི་དབང་དུ་བྱས་ནས་མཉམ་པ་ཉིད་ཀྱི་ངེས་པར་འབྱུང་བ་
དང་༑ སེམས་ཅན་གྱི་དོན་གྱི་ངེས་པར་འབྱུང་བ་དང་། ལྷུན་གྱིས་གྲུབ་པའི་ངེས་པར་འབྱུང་བ་
གསུམ་པོ་དེ་བཞག སྤོང་བ་ཆེན་པོའི་ཁྱད་པར་གྱི་དབང་དུ་བྱས་ནས་མཐའ་ལས་འདས་པའི་
ངེས་པར་འབྱུང་བ་དང༌། ཐོབ་པའི་མཚན་ཉིད་ཀྱི་ངེས་པར་འབྱུང་བ་གཉིས་པོ་དེ་
བཞག རྟོགས་པ་ཆེན་པོའི་ཁྱད་པར་གྱི་དབང་དུ་བྱས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་
ངེས་བར་འབྱུང་བ་དང་། ལམ་གྱི་ཡུལ་ཅན་གྱི་ངེས་པར་འབྱུང་བ་གཉིས་པོ་དེ་བཞག་པའི་ཕྱིར།
སྐབས་འདིར་མཐའ་དཔྱད་པ་ལ། མཚན་ཉིད། སྒྲ་དོན། དབྱེ་བ་སྟེ་གསུམ་
ལས༑ དང་པོ་ནི། རྣམ་མཁྱེན་དུ་གདོན་མི་ཟ་བར་ངེས་པར་འབྱིན་པའི་དག་སའི་རྣལ་
འབྱོར༑ ངེས་འབྱུང་སྒྲུབ་པའི་མཚན་ཉིད། གཉིས་པ་ནི། ཅིའི་ཕྱིར་ངེས་འབྱུང་སྒྲུབ་པ་ཞེས་བྱ་
ཞེ་ན། རྣམ་མཁྱེན་དུ་གདོན་མི་ཟ་བར་ངེས་པར་འབྱུང་བའི་སྒྲུབ་པ་ཡིན་པས་ན་དེ་སྐད་ཅེས་
བྱའོ༑ ༑གསུམ་པ་ནི། དེ་ལ་དབྱེ་ན། ཆེད་དུ་བྱ་བའི་ངེས་འབྱུང་སྒྲུབ་པ་ནས། ལམ་གྱི་ཡུལ་
ཅན་གྱི་ངེས་འབྱུང་སྒྲུབ་པའི་བར་བརྒྱད་དུ་ཡོད་དོ། །དེས་ན་ཐེག་པ་ཆེན་པོའི་སྒྲུབ་པ་དེ་ལ་ངོ་བོ་
བསམ་སྦྱོར་གཉིས་ལ་ལྟོས་ནས་གོ་སྒྲུབ་དང་འཇུག་སྒྲུབ་གཉིས་བཞག བསྒྲུབ་བྱ་གནས་
སྐབས་དང་མཐར་ཐུག་གི་ཡེ་ཤེས་ལ་ལྟོས་ནས་ཚོགས་སྒྲུབ་དང་ངེས་འབྱུང་སྒྲུབ་པ་གཉིས་པོ་དེ་
བཞག་གོ །དེས་ན་གོ་སྒྲུབ་ཀྱི་མ་མཐའི་ས་མཚམས་ཐེག་པ་ཆེན་པོའི་ཚོགས་ལམ་ནས། འཇུག་
སྒྲུབ་ཀྱི་དེ་ཐེག་ཆེན་གྱི་སྦྱོར་ལམ་དྲོད་ནས། ཚོགས་སྒྲུབ་ཀྱི་དེ་ཐེག་ཆེན་གྱི་སྦྱོར་ལམ་ཆོས་
མཆོག་ཆེན་པོ་ནས། དེ་གསུམ་གའི་ཡ་མཐའ་རྒྱུན་མཐའི་བར་དུ་འཇོག ངེས་འབྱུང་སྒྲུབ་པ་

ནི༑ དག་པ་ས་གསུམ་གྱི་གནས་སྐབས་སུ་འཇོག་གོ །ཆེད་དུ་བྱ་དང༌། ཞེས་སོགས་ཀྱི་ངག་
དོན་ནི། ངེས་འབྱུང་སྒྲུབ་པ་དེ་ལ་བརྒྱད་དུ་ཡོད་དེ། དེ་ལ་ཆེད་དུ་བྱ་བའི་ངེས་འབྱུང་སྒྲུབ་པ་ནས་
ལམ་གྱི་ཡུལ་ཅན་གྱི་ངེས་འབྱུང་སྒྲུབ་པའི་བར་བརྒྱད་དུ་ཡོད་པའི་ཕྱིར། ཤེས་རབ་གྱི་ཕ་རོལ་ཏུ་
ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་རྣམ་བཤད་སྙིང་པོའི་རྒྱན་གྱི་
དགོངས་དོན་རབ་ཏུ་གསལ་བའི་མེ་ལོང་ལས་སྐབས་དང་པོའི་ཚིག་དོན་ལེགས་པར་བཤད་ཟིན་
ཏོ༑ ༑འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག༑ ༑༑སརྦཤུབྷ།། །།

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་པ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་གཉིས་པའི་སྤྱི་དོན་
བཞུགས་སོ།།
༄༅། །རྣམ་མཁྱེན་དེར་བགྲོད་པའི་ཐབས་ལམ་ཤེས་བཤད་པ་ལ། རྣམ་མཁྱེན་ལས་ལོགས་
སུ་ལམ་ཤེས་བཤད་པ་མི་འཐད་པའི་དྭོགས་པ་སྤངས་པའི་སྒོ་ནས་རྣམ་མཁྱེན་ལས་ལོགས་སུ་
ལམ་ཤེས་བཤད་དགོས་པའི་གནད་ངོས་བཟུང་བ་དང་། ལམ་ཤེས་ཇི་ལྟར་འཆད་པའི་ཚུལ་
གཉིས༑ དང་པོ་ནི། རྣམ་མཁྱེན་བཤད་ཟིན་པའི་རྗེས་སུ་ལམ་ཤེས་འཆད་པའི་རྒྱུ་མཚན་ཡོད་
དེ༑ རྣམ་མཁྱེན་ཐོབ་པར་བྱེད་པ་ལ་ལམ་ཤེས་ཀྱི་རྣམ་པ་མཐའ་དག་བསྒོམ་དགོས་པའི་
ཕྱིར༑ ཞེས་འཆད་པ་ནི། རྣམ་པ་ཐམས་ཅད་མཁྱེན་པ་ཉིད་རྟོགས་པ་ནི། ཞེས་སོགས་
གསུངས༑ དེ་ལ་ཁོ་ན་རེ། སྐབས་གཉིས་པ་འདིར་ལམ་ཤེས་འཆད་པ་མི་རིགས་པར་
ཐལ༑ ལམ་ཤེས་སྐབས་དང་པོར་བཤད་ཟིན་པའི་ཕྱིར་ཏེ། སྐབས་དང་པོར་རྣམ་མཁྱེན་མཚོན་
བྱེད་ཀྱི་ཆོས་བཅུའི་སྐབས་སུ་རབ་དགའ་ལ་སོགས་ས་བཅུ་བསྟན་པའི་ཕྱིར། ཞེས་ཟེར། དེ་
ལྟར་ཡང་འགྲེལ་ཆེན་ལས། གལ་ཏེ་དེ་ལྟར་ཡིན་ན་རབ་ཏུ་དགའ་བ་ལ་སོགས་པའི་ས་རྣམས་
ཀྱང་དེར་སྨོས་པས་བྱང་ཆུབ་སེམས་དཔའ་རྣམས་ཀྱི་མཐོང་བ་ལ་སོགས་པའི་ལམ་བསྟན་པ་
ཡིན་པའི་ཕྱིར། ཡང་ཅིའི་ཕྱིར་བསྟན་ཞེ་ན། ཞེས་གསུངས། དེའི་ལན་ནི། སྐྱོན་མེད་དེ། སྟོན་
ཚུལ་དང་དགོས་པ་ལ་མི་འདྲ་བའི་ཁྱད་པར་ཡོད་པའི་ཕྱིར། སྐབས་དང་པོར་རྣམ་མཁྱེན་མཚོན་
བྱེད་ཀྱི་ཆོས་བཅུ་པོ་དེ་རྣམ་མཁྱེན་གྱི་ཡུལ་དུ་བསྟན་པ་ན་དེ་ལྟར་ཡིན་མོད། རྣམ་མཁྱེན་ཐོབ་པར་

བྱེད་པ་ལ་ཆོས་བཅུ་པོ་དེ་རྫོགས་པར་ཉམས་སུ་ལེན་མི་དགོས་ཤིང་ཁྱད་པར་ཉོན་སྒྲིབ་ཀྱི་གཉེན་
པོའི་རིགས་སུ་གནས་པའི་གང་ཟག་གི་བདག་མེད་རྟོགས་པའི་ལམ་དང་། གཟུང་འཛིན་རྫས་
གཞན་གྱིས་སྟོང་བར་རྟོགས་པའི་ལམ་རྣམས་ཉན་ཐོས་དང་རང་རྒྱལ་གྱིས་གཙོ་བོར་སྒོམ་
གྱི ༑བྱང་སེམས་རྣམས་ཀྱིས་གཞན་དོན་གཙོ་བོར་སྒྲབ་པ་ལ་སྙིང་རྗེ་ཆེན་པོ་དང་ཐེག་ཆེན་
སེམས་བསྐྱེད་ཙམ་བསྒོམས་པས་ཆོག་གི །སྤྱོད་ཕྱོགས་ཐབས་ཀྱི་ཆ་མཐའ་དག་བསྒོམ་མི་
དགོས་སམ་སྐམ་པའི་ལོག་རྟོག་བསལ་ནས་དེ་རྣམས་བསྒོམ་དགོས་སོ་ཞེས་སྔར་སྐབས་དང་
པོར་བཤད་པ་ལས་རྒྱུ་ཙམ་ཞིག་དྲངས་ནས་རྣམ་མཁྱེན་ཐོབ་པར་བྱེད་པ་ལ་ཐེག་པ་ཆེན་པོའི་
ཉམས་ལེན་གྱི་རིགས་མཐའ་དག་བསྒོམ་དགོས་སོ་ཞེས་ཤེས་བར་བྱ་བའི་ཕྱིར་དུ་བསྟན་པའི་
ཕྱིར༑ དེ་ལྟར་འགྲེལ་ཆེན་ལས། བརྗོད་པར་བྱ་སྟེ། རྒྱུ་དང་འབྲས་བུ་མ་ལུས་པར་ཐུགས་སུ་
ཆུད་པ་ལ་ལྟོས་ཏེ་དེ་བཞིན་གཤེགས་པ་རྣམས་ཀྱིས་རྣམ་པ་ཐམས་ཅད་མཁྱེན་པ་ཉིད་ཅེས་བརྗོད་
པ་ཡིན་པས་རྒྱལ་བའི་སྲས་རྣམས་ཀྱི་ལམ་ནི་དེ་ལས་གསུངས་པ་མ་ཡིན་ནོ་སྙམ་དུ་དོགས་པ་
བསལ་བའི་ཕྱིར། དེ་ཉིད་ལས་རྒྱུ་ཙམ་ཞིག་དྲངས་ནས་བྱང་ཆུབ་སེམས་དཔའ་རྣམས་ཀྱི་མཐོང་
བ་ལ་སོགས་པའི་ལམ་གྱི་བདག་ཉིད་ཅན་ལམ་ཤེས་པ་ཉིད་དུ་ལོགས་ཤིག་ཏུ་བཞག་པ་ཡིན་
ནོ༑ ༑ཞེས་གསུངས།
གཉིས་པ་ལ། ལམ་ཤེས་སྒོམ་པ་པོའི་རྟེན་གྱི་གང་ཟག་ངོས་བཟུང་བ་
དང༑ དེས་ལམ་ཤེས་ཇི་ལྟར་སྒོམ་པའི་ཚུལ་གཉིས། དང་པོ་ནི། ལྷ་རྣམས་རུང་བར་བྱ་བའི་
ཕྱིར༑ ༑ཞེས་སོགས་ཀྱིས་བསྟན་ལ། དེ་ཡང་ཕྱིའི་ལོ་ཏོག་ཕུན་སུམ་ཚོགས་པ་བསྐྱེད་པ་ལ་བོང་
བ་སོགས་ཀྱི་རང་རོང་དང་བྲལ་ཞིང་ཞིང་ས་དུལ་བ་ཞིག་དགོས་པ་ལྟར་དུ་ལམ་ཤེས་དངོས་སུ་
བསྐྱེད་པ་ལ་ཡང་གེགས་མངོན་པའི་ང་རྒྱལ་མངོན་གྱུར་བ་སོགས་དང་བྲལ་ནས་སེམས་རྒྱུད་
དུལ་བ་གཅིག་དགོས་ཞེས་སྟོན་པ་ལ། མདོ་ལས། དེ་བཞིན་གཤེགས་པའི་རང་བཞིན་གྱི་འོད་

ཀྱི་དྲུང་ན་ལྷ་རྣམས་ཀྱི་ལས་ཀྱི་རྣམ་པར་སྨིན་པ་ལས་བྱུང་བའི་འོད་ནི་ལྷན་ནེ་མ་ཡིན་ལྷང་ངེ་མ་
ཡིན་གྱི །དེ་བཞིན་གཤེགས་པའི་འོད་འབའ་ཞིག་རབ་ཅེས་བྱའོ། །ཞེས་གསུངས། དེའི་
དགོངས་པ་འགྲེལ་བ་ལ་བསྟན་བཅོས་འདིར། ལྷ་རྣམས་རུང་བར་བྱ་བའི་ཕྱིར། །ཞེས་སོགས་
ཀྱི་ཚིག་རྐང་གཉིས་གསུངས་ཤིང༌། གཉིས་པོ་དེའི་དགོངས་པ་འགྲེལ་བ་ལ་སློབ་དཔོན་གྱིས་
འགྲེལ་བ་འདིར། ལམ་ཤེས་པ་ཉིད་སྐྱེ་བར་རུང་པ་ཉིད་དུ་སྒྲུབ་པའི་ཕྱིར། ཞེས་
གསུངས། ཡང་ཕྱིའི་ལོ་ཏོག་ཕུན་ཚོགས་བསྐྱེད་པ་ལ་ཆུ་ལུད་དྲོད་གཤེར་སོགས་ལྷན་ཅིག་བྱེད་
པའི་རྐྱེན་ཚོགས་དགོས་པ་དེ་བཞིན་དུ་ལམ་ཤེས་དངོས་སུ་སྐྱེ་བ་ལ་ཡང་བྱང་ཆུབ་ཏུ་སེམས་
བསྐྱེད་པ་གཅིག་དགོས་སོ་ཞེས་སྟོན་པ་ལ། མདོ་ལས། ལྷའི་བུ་གང་དག་གི་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་ཀྱང་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། །གང་ཡང་དག་པའི་སྐྱོན་མེད་པ་ལ་
ཞུགས་པར་གྱུར་པ་དེ་དག་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་
བསྐྱེད་པའི་མཐུ་མེད་དོ། །དེ་ཅིའི་ཕྱིར་ཞེ་ན། དེ་དག་གིས་འཁོར་བའི་རྒྱུན་གྱི་མཚམས་བཅད་
པའི་ཕྱིར་རོ། །ཞེས་གསུངས། དེའི་དགོངས་པ་འགྲེལ་བ་ལ་བསྟན་བཅོས་འདིར། ཡུལ་ངེས་
པ་དང་། ཞེས་གསུངས་ཤིང་། དེ་གཉིས་ཀྱི་དགོངས་པ་འགྲེལ་བ་ལ་སློབ་དཔོན་གྱིས་འགྲེལ་
པ་འདིར། དེ་ཡང་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་པས་ཡུལ་སོ་སོར་ངེས་པ་ཡིན་
ནོ༑ ༑ཞེས་གསུངས། ཕྱིའི་ལོ་ཏོག་ཕུན་ཚོགས་བསྐྱེད་པ་ལ་ཉེར་ལེན་ས་བོན་གྲུང་པོ་གཅིག་
དགོས་པ་དེ་བཞིན་དུ་ལམ་ཤེས་དངོས་སུ་སྐྱེ་བ་ལ་ཡང་ཐེག་པ་ཆེན་པོར་རིགས་སད་པ་གཅིག་
དགོས་སོ་ཞེས་སྟོན་པ་ལ། མདོ་ལས། འོན་ཀྱང་གང་ཡང་གལ་ཏེ་དེ་དག་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན་དེ་དག་ལ་ཡང་རྗེས་སུ་ཡི་རང་བར་
བྱའོ༑ ༑ཞེས་གསུངས། དེའི་དགོངས་པ་འགྲེལ་བ་ལ་བསྟན་བཅོས་འདིར། ཁྱབ་པ་

དང༑ ཞེས་གསུངས། དེ་གཉིས་ཀྱི་དགོངས་པ་འགྲེལ་བ་ལ་སློབ་དཔོན་གྱིས་འགྲེལ་པ་
འདིར༑ ཐེག་པ་གསུམ་རྣམ་པར་བཞག་པ་ནི། ཞེས་སོགས་གསུངས། ཡང་ལམ་ཤེས་དངོས་
སུ་སྐྱེ་བ་ལ་ཉོན་མོངས་སྤང་བྱའི་གཙོ་བོར་བྱས་ནས་མི་སྤོང་བའི་རང་བཞིན་ཅན་ཡིན་པ་གཅིག་
དགོས་སོ་ཞེས་སྟོན་པ་ལ། མདོ་ལས། ཁོ་བོ་ནི་དེ་དག་གི་དགེ་བའི་རྩ་བའི་ཕྱོགས་ལ་བར་ཆད
མི་བྱེད་དོ། །ཞེས་གསུངས། དེའི་དགོངས་པ་འགྲེལ་བ་ལ་བསྟན་བཅོས་འདིར། རང་བཞིན་
དང་ནི། ཞེས་གསུངས། དེ་གཉིས་ཀྱི་དགོངས་པ་འགྲེལ་བ་ལ་སློབ་དཔོན་གྱི་འགྲེལ་པ་
འདིར༑ བྱང་ཆུབ་ཏུ་སེམས་བསྐྱེད་པ་ནི་འཁོར་བ་ཇི་སྲིད་བར། ཞེས་སོགས་གསུངས། ཡང་
དེ་ལ་སེམས་ཅན་འཁོར་དུ་མ་བསྡུས་པ་རྣམས་བསྡུས་བསྡུས་པ་རྣམས་སྨིན་སྨིན་པ་རྣམས་གྲོལ་
བར་བྱེད་པའི་བྱེད་ལས་དང་ལྡན་པ་གཅིག་དགོས་སོ་ཞེས་སྟོན་པ་ལ། མདོ་ལས། ཁྱད་པར་དུ་
འཕགས་པའི་ཆོས་རྣམས་ལས་ཆེས་ཁྱད་པར་དུ་འཕགས་པའི་ཆོས་རྣམས་ཐོབ་པར་
བྱའོ༑ ༑ཞེས་གསུངས། དེའི་དགོངས་པ་འགྲེལ་བ་ལ་བསྟན་བཅོས་འདིར། དེ་ཡི་ལས། ཞེས་
གསུངས༑ དེ་གཉིས་ཀྱི་དགོངས་པ་འགྲེལ་བ་ལ་སློབ་དཔོན་གྱི་འགྲེལ་པ་འདིར། དེའི་འོག་ཏུ་
དེ་ལྟ་བུའི་རང་བཞིན་ཅན་གྱི་ལས་ནི། ཞེས་སོགས་གསུངས།
ལྷ་རྣམས་རུང་བར་ཞེས་སོགས་ཀྱི་སྐབས་སུ་ལམ་ཤེས་ཀྱི་ཡན་ལག་
ལ༑ མཚན་ཉིད། དབྱེ་བ། ས་མཚམས་དང་གསུམ། དང་པོ་ནི། ལམ་ཤེས་ཀྱི་ཆ་ཤས་སུ་
གྱུར་པའི་ཡོན་ཏན་དུ་དམིགས་པ། དེའི་མཚན་ཉིད། གཉིས་པ་དེ་ལ་དབྱེ་ན། དེར་གྱུར་པའི་
གེགས་དང་བྲལ་བའི་ཡན་ལག དེར་གྱུར་པའི་ལྷན་ཅིག་བྱེད་རྐྱེན་གྱི་ཡན་ལག རྒྱའི་ཡན་
ལག རང་བཞིན་གྱི་ཡན་ལག བྱེད་ལས་ཀྱི་ཡན་ལག་སྟེ་ལྔར་ཡོད་དོ། །གསུམ་པ་ནི། ཐེག་
ཆེན་གྱི་མཐོང་ལམ་བར་ཆད་མེད་ལམ་ནས་སངས་རྒྱས་ཀྱི་སའི་བར་ན་ཡོད། གཞུང་འདིའི་
ངག་དོན་ནི། ལམ་ཤེས་གསར་དུ་སྐྱེ་པའི་རྟེན་གྱི་གང་ཟག་དེ་ཡང་ཁྱད་ཆོས་ལྔས་ཁྱད་པར་དུ་

བྱས་པ་ཡིན་ཏེ། གེགས་མངོན་པའི་ང་རྒྱལ་མངོན་གྱུར་བ་དང་བྲལ་བ། མཐུན་རྐྱེན་ལྷན་ཅིག་
བྱེད་རྐྱེན་བྱང་ཆུབ་མཆོག་ཏུ་སེམས་བསྐྱེད་པ། ཉེར་ལེན་ཐེག་པ་ཆེན་པོར་རིགས་སད་པ། སྙིང་
རྗེ་དང་སྨོན་ལམ་གྱི་དབང་གིས་འཁོར་བར་སྐྱེ་བ་མི་འདོར་བའི་རང་བཞིན་ཅན། རྩེ་གཅིག་ཏུ་
སེམས་ཅན་གྱི་དོན་ལ་གཞོལ་བའི་བྱེད་ལས་ལྔས་ཁྱད་པར་དུ་བྱས་པའི་ཕྱིར། ཐེག་པ་གསུམ
རྣམ་པར་བཞག་པ་ནི། ཞེས་སོགས་ཀྱི་སྐབས་སུ་མཐའ་དཔྱད་པ་ལ། མཐར་ཐུག་ཐེག་པ
གཅིག་ཏུ་སྒྲུབ་པ། གསུམ་དུ་གྲུབ་པར་འདོད་པའི་ལུགས་དགག་པ། འཁོར་བ་ལ་ཐོག་མཐའ་
ཡོད་མེད་དཔྱད་པ། ཉན་རང་དགྲ་བཅོམ་ཐེག་པ་ཆེན་པོའི་ལམ་དུ་གང་ནས་འཇུག་དཔྱད་པ་སྟེ་
བཞི༑
དང་པོ་ལ་ལུང་གི་སྒྲུབ་བྱེད་དང་། རིགས་པའི་སྒྲུབ་བྱེད་གཉིས་ལས། དང་
པོ་ནི། དམ་ཆོས་པདྨ་དཀར་པོ་ལས། དྲང་སྲོང་ཆེན་པོས་ཐེག་པ་གསུམ་བསྟན་པ། །རྣམ་
འདྲེན་རྣམས་ཀྱིས་ཐབས་ལ་མཁས་པ་སྟེ། །ཐེག་པ་གཅིག་སྟེ་གཉིས་སུ་ཡོད་མ་ཡིན། །བསྟི་
བའི་དོན་དུ་ཐེག་པ་གསུམ་བསྟན་ཏོ། །ཞེས་དང༌། ལང་ཀར་གཤེགས་པ་ལས་ཀྱང༌། བློ་གྲོས་
ཆེན་པོ་ཉན་ཐོས་ཀྱི་ཐེག་པ་པ་རྣམས་ནི་ཉན་ཐོས་ཀྱི་ཐེག་པས་གྲོལ་བ་མ་ཡིན་ཏེ། འོན་ཀྱང་དེ་
དག་ནི་ཐེག་པ་ཆེན་པོའི་མཐར་ཐུག་པ་ཅན་ཡིན་ནོ། །ཞེས་དང་། དཔལ་འཕྲེང་གི མདོ་ལས་
ཀྱང༑ ཡོངས་སུ་མྱ་ངན་ལས་འདས་པ་ཞེས་བྱ་བ་ནི་དེ་བཞིན་གཤེགས་པ་རྣམས་ཀྱི་ཐབས་དམ་
པའོ༑ ༑ཞེས་སོགས་ཀྱི་མདོ་ལ་བརྟེན་ནས་གྲུབ་ཅིང༌། གཞན་ཡང་རྒྱུད་བླ་མ་ལས། དེས་ན་
སངས་རྒྱས་མ་ཐོབ་པར། །མྱ་ངན་འདས་པ་མི་ཐོབ་སྟེ། །འོད་དང་འོད་ཟེར་སྤངས་ནས་
ནི༑ ༑ཉི་མ་ལྟ་བར་མི་ནུས་བཞིན། །ཞེས་དང༌། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་
གཤེགས༑ ༑དེ་ནི་འཕགས་པའི་བདེན་པ་དོན་དམ་མྱ་ངན་འདས། དེ་ཕྱིར་ཉི་དང་ཟེར་བཞིན་ཡོན་
ཏན་དབྱེར་མེད་པའི། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། །ཅེས་

དང༑ སྤེལ་མར་བསྟོད་པ་ལས། ཆོས་ཀྱི་དབྱིངས་ལ་དབྱེར་མེད་ཕྱིར། །གཙོ་བོའི་ཐེག་དབྱེ་མ་
མཆིས་ཀྱང་། །ཁྱོད་ཀྱིས་ཐེག་པ་གསུམ་བསྟན་པ། །སེམས་ཅན་གཞུག་པའི་ཆེད་དུ་ལགས།།
ཞེས་དང་། འཇུག་པ་ལས་ཀྱང༌། གང་ཕྱིར་འདི་ནི་དེ་ཉིད་ཤེས་ལས་དྲི་མ་མཐའ་དག་སེལ་བ་
ནི༑ ༑ལྷུར་བྱེད་གཞན་མེད་ཆོས་རྣམས་དེ་ཉིད་རྣམ་འགྱུར་དབྱེ་ལའང་བརྟན་མིན་ཞིང་། །དེ་ཉིད་
ཡུལ་ཅན་བློ་གྲོས་འདི་ཡང་ཐ་དད་འགྱུར་བ་མ་ཡིན་པ། །དེ་ཡི་ཕྱིར་ན་ཁྱོད་ཀྱིས་འགྲོ་ལ་ཐེག་པ་
མི་མཉམ་དབྱེར་མེད་བསྟན། །ཞེས་གསུངས་པའི་བསྟན་བཅོས་རྣམས་ལ་བརྟེན་ནས་ཀྱང་
འགྲུབ་བོ།།
གཉིས་པ་རིགས་པའི་སྒྲུབ་བྱེད་ནི། མཐར་ཐུག་ཐེག་པ་གཅིག་ཏུ་གྲུབ་
སྟེ༑ སེམས་ཅན་ཐམས་ཅད་ཀྱི་རྒྱུད་ལ་རང་བཞིན་གནས་རིགས་ཡོད་པའི་ཕྱིར་དང་། དེ་ཐམས་
ཅད་ལ་སངས་རྒྱས་ཀྱི་འཕྲིན་ལས་ཀྱིས་འཇུག་པའི་ཕྱིར་དང་། ཉན་རང་དགྲ་བཅོམ་པའི་རྒྱུད་ཀྱི་
བདེན་འཛིན་ཡང་སྤང་དུ་རུང་བའི་ཕྱིར། རྟགས་དང་པོ་གྲུབ་སྟེ། དེ་ཐམས་ཅད་ཀྱི་རྒྱུད་ལ་དྲི་མ་
མ་སྤངས་པའི་སེམས་བདེན་སྟོང་ཡོད་པའི་ཕྱིར་ཏེ། དེ་ཐམས་ཅད་ཀྱི་རྒྱུད་ཀྱི་དྲི་མ་མ་སྤངས་
པའི་སེམས་དེ་བདེན་གྲུབ་ཀྱིས་སྟོང་པའི་ཕྱིར། གཉིས་པ་གྲུབ་སྟེ། མངོན་མཐོའི་གོ་འཕང་ལན་
ཅིག་ཙམ་ཐོབ་མ་མྱོང་བའི་སེམས་ཅན་མེད་པ་གང་ཞིག དེ་ཐོབ་པ་ཡང་སངས་རྒྱས་ཀྱི་འཕྲིན་
ལས་ཡིན་པའི་ཕྱིར། གསུམ་པ་གྲུབ་སྟེ། བདེན་འཛིན་རྣམས་ཡུལ་གྱི་གནས་ཚུལ་ལ་ཕྱིན་ཅི་
ལོག་ཏུ་ཞུགས་པའི་ཕྱིར་ཏེ། བདེན་པར་གྲུབ་པའི་ཆོས་རྡལ་ཙམ་ཡང་མེད་པའི་ཕྱིར། མཐར་
ཐུག་ཐེག་པ་གཅིག་ཏུ་གྲུབ་ན། བཅོམ་ལྡན་འདས་ཀྱིས་ཉན་རང་གི་ཐེག་པ་བསྟན་པ་ལ་དོན་མེད་
པར་འགྱུར་རོ་ཞེ་ན། སྐྱོན་མེད་དེ། དཔེར་ན། དེད་དཔོན་ཐབས་ལ་མཁས་པས་ཡུན་རིང་པོར་
ལམ་གྱིས་དུབ་བའི་འགྲོན་པོ་རྣམས་དབུགས་དབྱུང་བའི་ཕྱིར་དུ་བར་སྐབས་སུ་རྒྱ་མཚོའི་གླིང་དུ་
གྲོང་ཁྱེར་ཡིད་དུ་འོང་བར་སྤྲུལ་ནས་དབུགས་ཕྱུང་བ་ན་སླར་ཡང་རིན་པོ་ཆེའི་གླིང་དུ་རིམ་གྱི

འཁྲིད་པར་བྱེད་པ་དེ་བཞིན་དུ་ཡུན་རིང་པོར་འཁོར་བའི་སྡུག་བསྔལ་གྱིས་དུབ་ཅིང༌། རེ་ཞིག་
ཐེག་པ་ཆེན་པོ་བསྟན་དུ་མི་རུང་བའི་གདུལ་བྱ་རྣམས་ལ་དང་པོར་ཉན་རང་གི་ཐེག་པ་གཉིས་
བསྟན་ནས་དེ་རྗེས་སངས་རྒྱས་ཀྱི་སར་འཁྲིད་པར་མཛད་པ་ནི། དེ་བཞིན་གཤེགས་པ་རྣམས་
ཀྱིས་ཐབས་ལ་མཁས་པ་ཡིན་པའི་ཕྱིར། འཇུག་པ་ལས། དེ་ཕྱིར་མཁས་པ་རིན་པོ་ཆེ་ཡི་གླིང་
དུ་ཆས་པའི་རྐྱེན་ཚོགས་ཀྱི། ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་
ལྟར༑ ༑ཁྱོད་ཀྱིས་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། །སྦྱར་ཞིང་རྣམ་པར་
དབེན་པ་ལ་ཡང་བློ་སྦྱངས་རྣམས་ལ་ལོགས་སུ་གསུངས། །ཞེས་གསུངས་པའི་ཕྱིར། འོ་ན་
མདོ་སྡེ་དགོངས་འགྲེལ་ལས། ཐེག་པ་ཆེན་པོའི་རིགས་ཅན་ཁ་ཅིག་ལ་ཡང་མཐར་ཐུག་ཐེག་ང་
གསུམ་དུ་བཤད་པ་མི་འཐད་པར་འགྱུར་རོ་ཞེ་ན། སྐྱོན་མེད་དེ། དེ་སྒྲ་ཇི་བཞིན་བ་མ་ཡིན་པའི་
དྲང་དོན་དགོངས་པ་ཅན་ཡིན་པའི་ཕྱིར། དེའི་དགོངས་གཞི་ནི། བསམ་པ་དང་མོས་པ་མི་འདྲ
བའི་གདུལ་བྱ་རྣམས་ཐེག་པ་སོ་སོའི་ལམ་ལ་འཁྲིད་པ་དགོངས་དགོས་པ་ནི་རེ་ཞིག་སྟོང་ཉིད་ཕྲ་
མོ་དངོས་སུ་བསྟན་པའི་སྣོད་དུ་མི་རུང་བའི་གདུལ་བྱ་རྣམས་རྗེས་སུ་བཟུང་བའི་ཆེད་ཡིན་
ལ༑ དངོས་བསྟན་ལ་གནོད་བྱེད་ནི། མཐར་ཐུག་ཐེག་པ་གསུམ་དུ་མ་གྲུབ་སྟེ། ཆོས་ཐམས་
ཅད་བདེན་པར་མེད་པའི་ཕྱིར།
༈ གཉིས་པ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་
ནི༑ ལུང་གི་རྗེས་འབྲང་གི་སེམས་ཙམ་པ་དག་ན་རེ། མཐར་ཐུག་ཐེག་པ་གསུམ་དུ་གྲུབ་
སྟེ༑ དགོངས་འགྲེལ་ལས་དེ་ལྟར་གསུངས་པའི་ཕྱིར་དང་། དབང་པོའི་ཚོགས་ཀྱི་མདོ་ལས་
སེམས་ཅན་རྣམས་ཁམས་སྣ་ཚོགས་པ་ཅན་དུ་གསུངས་པ་གང་ཞིག ཁམས་སྣ་ཚོགས་པའི་
དང་པོར་མོས་པ་ཐ་དང། བར་དུ་སྒྲུབ་པ་ཐ་དད། མཐར་འབྲས་བུ་ཐ་དད་དུ་འགྱུར་བའི་
ཕྱིར༑ ཞེས་འདོད་པ་ཡིན་ཏེ། མདོ་སྡེ་རྒྱན་ལས། ཁམས་རྣམས་དང་ནི་མོས་པ་དང་། །སྒྲུབ་པ་

ཐ་དད་དབྱེ་བ་དང༌། །འབྲས་བུ་ཐ་དད་དམིགས་པའི་ཕྱིར། །རིགས་ཡོད་ཉིད་དུ་ངེས་པར
བརྗོད༑ ༑ཅེས་གསུངས་པའི་ཕྱིར། འོ་ན་ཤེར་ཕྱིན་གྱི་མདོ་ལས། མཐར་ཐུག་ཐེག་པ་གཅིག་ཏུ་
བསྟན་པ་དང་འགལ་ལོ་ཞེ་ན། མི་འགལ་ཏེ། དེ་ནི་སྒྲ་ཇི་བཞིན་པ་མ་ཡིན་པའི་དྲང་དོན་དགོངས་
པ་ཅན་ཡིན་པའི་ཕྱིར། དེའི་དགོངས་གཞི་ནི་ཐེག་པ་གསུམ་གྱི་ཆོས་དབྱིངས་ལ་རིགས་མི་འདྲ་
བའི་དབྱེ་བ་མེད་པ་དང་། དེ་གསུམ་གྱི་སློབ་པ་འཕགས་པ་གསུ༔ གྱིས་གང་ཟག་གྱི་བདག་མེད་
མངོན་སུམ་གྱིས་རྟོགས་པར་མཚུངས་པ་དང༌། མི་སློབ་པ་གསུམ་གྱིས་གང་ཟག་གི་བདག་
འཛིན་སྤངས་པའི་རྣམ་གྲོལ་ལམ་ཐོབ་པར་མཚུངས་པ་དང༌། ཉན་ཐོས་རིགས་མ་ངེས་པ་ཁ་
ཅིག་ཐེག་ཆེན་ལམ་དུ་ཞུགས་ནས་འཚང་རྒྱ་སྲིད་པས་རིགས་ཐ་དད་པ་གཉིས་ཐེག་ཆེན་ལམ་དུ་
ཞུགས་སྲིད་པ་དང་། དེ་བཞིན་གཤེགས་པས་བདག་གིས་སྔོན་བྱང་ཆུབ་སེམས་དཔའི་སྤྱོད་པ་
སྤྱད་པས་སངས་རྒྱས་སོ་སྐམ་དུ་དགོངས་པ་དེ་བཞིན་དུ་སྔོན་ཐེག་པ་ཆེན་པོའི་ལམ་དུ་ལན་ཅིག་
བཞུགས་ནས་ལོག་སྟེ་ཉན་ཐོས་ཀྱི་ལམ་དུ་ཞུགས་པའི་ཉན་ཐོས་ཀྱི་མྱང་འདས་ཐོབ་པའི་ཉན་ཐོས་
ཁ་ཅིག་བདག་གིས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པས་བདག་ཀྱང་སངས་རྒྱའོ་སྙམ་
དུ་དེ་བཞིན་གཤེགས་པ་དང་བསམ་པ་མཐུན་པ་ལན་ཅིག་ཙམ་སྐྱེ་མྱོང་བ་དང་། སྤྲུལ་པའི་ཉན་
ཐོས་ཀྱིས་ཉན་ཐོས་ཀྱི་མྱང་འདས་མངོན་དུ་བྱེད་པའི་ཚུལ་བསྟན་པ་དང༌། ཉན་རང་གི་ཐེག་པ་
ལས་མཆོག་ཏུ་གྱུར་པའི་ཐེག་པ་ལ་ཐེག་པ་མཆོག་གཅིག་པུར་ངེས་པ་ལ་དགོངས་པ་ཡིན་ནོ་
ཞེས་འདོད་པ་ཡིན་ཏེ། མདོ་སྡེའི་རྒྱན་ལས། ཆོས་དང་བདག་མེད་གྲོལ་བ་རྣམས། །མཚུངས་
ཕྱིར་རིགས་ནི་ཐ་དད་ཕྱིར། །བསམ་གཉིས་ཐོབ་ཕྱིར་སྤྲུལ་བའི་ཕྱིར། མཐར་ཐུག་ཕྱིར་ནི་ཐེག་
གཅིག་ཉིད། །ཅེས་གསུངས་པའི་ཕྱིར། དགོས་པ་ནི། ཉན་ཐོས་རིགས་མ་ངེས་པ་ཁ་ཅིག་ཐེག་
ཆེན་ལམ་དུ་ཁ་དྲང་བར་བྱ་བ་དང་། བྱང་སེམས་རིགས་མ་ངེས་པ་ཁ་ཅིག་ཐེག་དམན་ལམ་དུ་མི་
ལྟུང་བར་རྗེས་སུ་བཟུང་བའི་དགོས་པ་ཡོད་ཅེས་འདོད་དེ། མདོ་སྡེའི་རྒྱན་ལས། ཁ་ཅིག་དག་ནི་

དྲང་ཕྱིར་དང༌། །གཞན་དག་ཡང་དག་བཟུང་བའི་ཕྱིར། །རྫོགས་པའི་སངས་རྒྱས་རྣམས་ཀྱིས་
ནི༑ ༑མ་ངེས་རྣམས་ལ་ཐེག་གཅིག་བསྟན། །ཞེས་གསུངས་པའི་ཕྱིར། དངོས་བསྟན་ལ་གནོད་
བྱེད་ནི། མཐར་ཐུག་ཐེག་པ་གཅིག་ཏུ་མ་གྲུབ་སྟེ། ལྷག་མེད་མྱང་འདས་ལ་གནས་པའི་ཉན་
ཐོས་དགྲ་བཅོམ་པ་སངས་མི་རྒྱ་བའི་ཕྱིར་ཏེ། སངས་རྒྱ་བ་ལ་གཞན་དོན་དུ་འཁོར་བར་སྐྱེ་བ་
ཚད་མེད་པ་བཟུང་ནས་ཚོགས་གཉིས་རྫོགས་པར་བྱ་དགོས་ལ་དེས་འཁོར་བར་སྐྱེ་བའི་རྒྱུ་ཉོན་
མོངས་མ་ལུས་པ་སྤངས་ཟིན་པའི་ཕྱིར། དགོངས་འགྲེལ་ལས། དོན་དམ་ཡང་དག་
འཕགས༑ ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་བུ་བ་ནི་སངས་རྒྱས་ཐམས་
ཅད་བརྩོན་པ་དང་ལྡན་པར་གྱུར་ཀྱང་བྱང་ཆུབ་ཀྱི་སྙིང་པོ་ལ་བཞག་སྟེ་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཐོབ་པར་བྱ་མི་ནུས་སོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་སྙིང་རྗེ་ཤིན་ཏུ་
ཆུང་བ་དང་སྡུག་བསྔལ་གྱི་ཤིན་ཏུ་འཇིགས་པའི་ཕྱིར་དང་། རང་བཞིན་གྱི་རིགས་དམན་པ་ཁོ་
ནའོ༑ ༑ཞེས་གསུངས་པའི་ཕྱིར། འོ་ན་ང་གོངས་འགྲེལ་ལས། ཉན་ཐོས་བྱང་ཆུབ་ཏུ་ཡོངས་སུ་
གྱུར་པ་གང་ཡིན་པ་དེ་ནི་ངས་རྣམ་གྲངས་ཀྱི་བྱང་ཆུབ་སེམས་དཔའ་ཡིན་པར་བསྟན་ཏེ། འདི་
ལྟར་དེ་ནི་ཉོན་མོངས་པའི་སྒྲིབ་པ་ལས་རྣམ་པར་གྲོལ་ནས་དེ་བཞིན་གཤེགས་པ་རྣམས་ཀྱིས་
བསྐུལ་ན། ཤེས་བྱའི་སྒྲིབ་པ་ལས་སེམས་ཤིན་ཏུ་རྣམ་པར་གྲོལ་བར་བྱེད་དོ། །ཞེས་གསུངས་
པ་དང་འགལ་ཞེ་ན། མི་འག་ལ་ཏེ། དེ་ནི་བྱང་ཆུབ་ཏུ་འགྱུར་བ་པོའི་ཉན་ཐོས་ལ་དགོངས་པའི་
ཕྱིར༑ དེ་ཡང་ལྷག་བཅས་མྱང་འདས་ཚུན་ཆད་དུ་ཐེག་ཆེན་ལམ་དུ་འཇུག་སྲིད་ཀྱི་ལྷག་མེད་མྱང་
འདས་ཐོབ་པ་ནས་འཇུག་པ་མི་སྲིད་དེ། དེ་ཐོབ་ནས་རིག་པ་རྒྱུན་ཆད་པའི་ཕྱིར། ཞེས་འདོད་པ་
ཡིན་ཏེ། བསྡུ་བ་ལས། ཉན་ཐོས་བྱང་ཆུབ་ཏུ་ཡོངས་སུ་གྱུར་པ་ཅི་ཕུང་པོ་ལྷག་མ་དང་བཅས་
པའི་མྱ་ངན་ལས་འདས་པའི་དབྱིངས་ལ་གནས་ཤིང་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་སྒྲུབ་པར་བྱེད་ངམ། འོན་ཏེ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་ལ་

གནས་ཤིང་བྱེད་ཅེ་ན། སྨྲས་པ། ཕུང་པོ་ལྷག་མ་དང་བཅས་པའི་མྱ་ངན་ལས་འདས་པའི་
དབྱིངས་ལ་གནས་ཤིང་དེ་བྱེད་དེ། འདི་ལྟར་ཕུང་པོ་ལྷག་མ་མེད་པའི་མྱ་ངན་ལས་འདས་པའི་
དབྱིངས་ལ་གནས་པ་ནི་རྩོམ་པ་ཐམས་ཅད་དང་འབད་པ་ཐམས་ཅད་ཆར་ཌ་ད་པ་ཡིན་ནོ། །ཞེས་
གསུངས་པའི་ཕྱིར། སའི་དངོས་གཞི་ལས་ཀྱང་། དོན་དམ་རྩམ་ར་རགས་པ་ནི། ཕུང་པོ་ལྷག་
མ་མེད་པའི་དབྱིངས་ཏེ་སེམས་མེད་པའི་ཕྱིར། ཞེས་གསུངས་པའི་ཕྱིང། ཞེས་འདོད་དོ།།
༈ གཉིས་པ་ནི། སེམས་ཙམ་པའི་ལུགས་དེ་དག་ཀྱང་མི་འཐད་དེ། ཉན་
ཐོས་དགྲ་བཅོམ་པ་དེ་ཉོན་མོངས་པའི་དབང་གིས་འཁོར་བར་མི་སྐྱེ་ཡང་མ་རིག་བག་ཆགས་ཀྱི་
སས་རྐྱེནབྱས་ཟག་པ་མེད་པའི་ལས་ཀྱི་རྒྱུ་བྱས་པ་ལས་དག་པའི་ཞིང་དུ་པདྨའི་སྦུབས་སུ་ཡིད་
ཀྱི་རང་བཞིན་ཅན་གྱི་ལུས་བླངས་ཏེ་གནས་པ་རྣམས་དེ་བཞིན་གཤེགས་པ་རྣམས་ཀྱིས་ཐུགས་
རྗེའི་འོད་ཟེར་གྱིས་བསྐུལ་ནས་བྱང་ཆུབ་ཏུ་སེམས་བསྐྱེད་ནས་ཚོགས་གཉིས་བསགས་ཏེ་
སངས་རྒྱ་བ་ཡིན་པའི་ཕྱིར། བྱང་ཆུབ་སེམས་འགྲེལ་ལས། ཇི་སྲིད་སངས་རྒྱས་ཀྱིས་མ་
བསྐུལ༑ ༑དེ་སྲིད་ཡེ་ཤེས་ལུས་དངོས་ཅན། །ཏིང་འཛིན་མྱོས་པ་རྒྱལ་འགྱུར་བ། །ཉན་ཐོས་དེ་
དག་གནས་པར་འགྱུར། །བསྐུལ་ནས་སྣ་ཚོགས་གཟུགས་ཀྱིས་ནི། །སེམས་ཅན་དོན་ལ་དགའ
བྱེད་ཅིང་། །བསོད་ནམས་ཡེ་ཤེས་ཚོགས་བསགས་ནས། །སངས་རྒྱས་བྱང་ཆུབ་ཐོབ་པར་
འགྱུར༑ ༑ཞེས་གསུངས་པའི་ཕྱིར། འོ་ན་ལྷག་མེད་མྱང་འདས་ཐོབ་ནས་དག་པའི་ཞིང་དུ་ཡིད་
ཀྱི་རང་བཞིན་ཅན་གྱི་ལུས་བླངས་པའི་ཉན་ཐོས་དགྲ་བཅོམ་པ་དེ་ཁམས་གསུམ་གང་གི་རྟེན་ཅན་
ཡིན་ཞེ་ན། དེ་གང་གི་ཡང་རྟེན་ཅན་མ་ཡིན་ཏེ། སྐྱབས་འགྲོ་བདུན་ཅུ་པ་ལས། འོན་ཀྱང་སྲིད་
གསུམ་ཁམས་གསུམ་ནི། །སྐྱེ་བ་དེ་ལ་ཡོད་མ་ཡིན། །ཞེས་གསུངས་པའི་ཕྱིར།
༈ གསུམ་པ་འཁོར་བ་ལ་ཐོག་མཐའ་ཡོད་མེད་དཔྱད་པ་ལ། རྗེ་བཙུན་རེ་
མདའ་པས་འཁོར་བ་ལ་མཐའ་མེད་དེ། སེམས་ཅན་ཐམས་ཅད་སངས་རྒྱས་རུང་མ་ཡིན་པའི་

ཕྱིར༑ ཞེས་སོགས་བཞེད་པ་དང་། ཁ་ཅིག་དེ་མེད་དེ། སེམས་ཅན་ཐམས་ཅད་སངས་རྒྱ་ངེས་
མ་ཡིན་པའི་ཕྱིར། ཞེས་དང། ཁ་ཅིག་སེམས་ཅན་ཐམས་ཅད་སངས་རྒྱས་ཟིན་པའི་དུས་མི་སྲིད་
པའི་ཕྱིར། ཞེས་སོགས་མི་འཐད་པའི་ཚུལ་ནི། ཞིབ་པར་རྣམ་བཤད་སྙིང་པོ་རྒྱན་དུ་གསལ་
བས་དེར་བལྟ་བར་གྱིས་ཤིག མདོར་བསྡུ་ན། སེམས་ཅན་ཐམས་ཅད་སངས་རྒྱ་རུང་སོགས་
ཡིན་ཏེ། དེ་ཐམས་ཅད་སངས་རྒྱས་ཀྱི་རིགས་དང་ལྡན་པའི་ཕྱིར། ཁྱབ་པ་ཡོད་དེ། རྒྱུད་བླ་
མའི་འགྲེལ་པར། རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར་འགའ་ཡང་གཏན་
རྣམ་པར་དག་པར་མི་འགྱུར་བར་ནི་འོས་པ་མ་ཡིན་ཏེ། ཞེས་དང༌། དབུ་མ་སྣང་བ་
ལས༑ སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། །ཞེས་གསུངས་པ་
འདིས་ཀྱང་ཐམས་ཅད་བླ་ན་མེད་པའི་བྱང་ཆུབ་ཀྱི་གོ་འཕང་ཐོབ་ཏུ་རུང་བ་ཉིད་དུ་ཡོངས་སུ་
བསྟན་ཏེ། ཞེས་གསུངས་པའི་ཕྱིར། དེས་ན་འཁོར་བ་ལ་ཐོག་མའི་མཐའ་མེད་དེ། དེ་ཡོད་ན་
རྒྱུ་མེད་དུ་སྐྱེ་བ་ཡོད་པར་འགྱུར་བའི་སྐྱོན་ཡོད་པའི་ཕྱིར། དེ་ལ་ཐ་མའི་མཐའ་ཡོད་དེ། འཁོར་
བ་སྟོང་ཟིན་པའི་དུས་སྲིད་པའི་ཕྱིར།
༈ བཞི་པ་ལ་ཁ་ཅིག་ཉན་རང་དགྲ་བཅོམ་ཐེག་ཆེན་ལམ་དུ་འཇུག་པའི་ཚེ་དང་
པོར་ཐེག་ཆེན་གྱི་མཐོང་ལམ་ནས་འཇུག་པ་ཡིན་ཏེ། ལེགས་ལྡན་འབྱེད་ཀྱིས། ཉན་རང་རྣམས་
ཞི་བའི་དབྱིངས་ལས་ལངས་ཏེ། དང་པོ་ཉིད་དུ་ལྷག་པའི་བསམ་པ་རྣམ་པར་དག་པའི་ངང་
ལ༑ ཞེས་གསུངས་པའི་ཕྱིར། ཞེས་འདོད། ཁ་ཅིག སྟོང་ཉིད་རྟོགས་པའི་ཉན་ཐོས་དགྲ་
བཅོམ་པ་རྣམས་དང་པོར་ས་བདུན་པ་ནས་འཇུག་གི་མཐོང་ལམ་སོགས་རྒྱུད་ལ་སྐྱེད་མི་དགོས་
ཏེ༑ ཐེག་ཆེན་གྱི་མཐོང་ལམ་རྒྱུད་ལ་བསྐྱེད་པ་ནི་སྟོང་ཉིད་མངོན་སུམ་གྱིས་རྟོགས་པའི་ཆེད་
གང་ཞིག དེ་དག་གིས་སྟོང་ཉིད་མངོན་སུམ་གྱིས་རྟོགས་ཟིན་པའི་ཕྱིར། ཞེས་ཟེར་བ་སོགས་ནི་
མི་རིགས་ཏེ། དེ་ལྟར་ན། དང་པོ་ཉིད་ནས་ཐེག་ཆེན་དུ་རིགས་ངེས་པའི་ཐེག་ཆེན་ལམ་དུ་

ཞུགས་མ་ཐག་པའི་བྱང་སེམས་དེ་ལས་ཉན་རང་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་
སེམས་སངས་རྒྱ་བ་མྱུར་བར་འདོད་དགོས་ཤིང་དེ་ལྟར་ན། མདོ་སྡེའི་རྒྱན་ལས། དེ་གཉིས་
ཡང་དང་ཡང་དུ་ནི། །རང་སེམས་ཀུན་ཏུ་འབྱུང་ལྡན་པས། །མྱང་ངན་འདས་ལ་མངོན་དགའི་
ཕྱིར༑ ༑རྟོགས་པ་བུལ་བ་ཡིན་པར་འདོད། །ཅེས་གསུངས་པ་དང་།གལ་བར་འགྱུར་བའི་
ཕྱིར༑ དེས་ན་རང་ལུགས་ལ། ཉན་རང་དགྲ་བཅོམ་ཐེག་ཆེན་ལམ་དུ་འཇུག་པའི་ཚེ་དང་པོར་
ཐེག་པ་ཆེན་པོའི་ཚོགས་ལམ་ནས་འཇུག་དགོས་ཏེ་ཐམས་ཅད་མ་ན`གོ་འཕང་ཐོབ་པར་
བྱེད་པ་ལ་ཐེག་ཆེན་གྱི་སྒོམ་ལམ་རྒྱུད་ལ་བསྐྱེད་ནས་བསྒོམ་དགོས། དེའི་སྔོན་དུ་ཐེག་ཆེན་གྱི་
མཐོང་ལམ་འགྲོ་དགོས། དེའི་སྔོན་དུ་ཐེག་ཆེན་གྱི་སྦྱོར་ལམ་འགྲོ་དགོས། དེའི་སྔོན་དུ་ཐེག་
ཆེན་གྱི་ཚོགས་ལམ་འགྲོ་དགོས་པའི་ཕྱིར། འོ་ན་ཉན་རང་དགྲ་བཅོམ་པའི་རྟོགས་པ་སྔོན་དུ་སོང་
བའི་བྱང་སེམས་ཚོགས་ལམ་པ་དེ། སྐྱེ་འཕགས་གང་ཡིན་ཞེ་ན། འདི་ལ་ཁ་ཅིག་དེ་བྱང་
སེམས་ལས་དང་པོ་བ་ཡིན་པས་བྱང་སེམས་སོ་སྐྱེར་འདོད་དགོས་ཤིང་དེ་ལྟར་ན་སོ་སོ་སྐྱེ་བོར་
འདོད་པ་ཡིན་ནོ་ཞེས་ཟེར་བ་ནི་མི་རིགས་ཏེ། དེས་འཕགས་པའི་སྤངས་རྟོགས་གཅིག་ཐོབ་མྱོང་
བར་ཐུན་སྣང་དུ་གྲུབ་ཅིང་འཕགས་པའི་སྤངས་རྟོགས་ལས་ཉམས་པ་མི་སྲིད་པ་ཡང་། ཚད་མ་
རྣམ་འགྲེལ་ལས། འཚེ་བ་མེད་དང་ཡང་དག་དོན། །ངོ་བོ་ཉིད་ལ་ཕྱིན་ལོག་གིས། །འབད་དུ་
ཟིན་ཀྱང་མི་བཟློག་སྟེ། །བློ་ནི་དེ་ཕྱོགས་འཛིན་ཕྱིར་རོ། །ཞེས་གསུངས་པ་སོགས་ཚད་ལྡན་གྱི་
གསུང་རབ་རྣམས་སུ་ལན་མང་དུ་གསུངས་པས་དེ་འཕགས་པར་འདོད་ཅིང་། དེ་ལྟར་ན་དེ་ཐེག་
ཆེན་འཕགས་པ་དང་ཐེག་དམན་འཕགས་པ་གང་རུང་དུ་བཞག་མི་དགོས་ཏེ། དེ་ཉོན་སྒྲིབ་མ་
ལུས་པར་སྤངས་པའི་དགྲ་བཅོམ་པ་ཡིན་ཀྱང་ཐེག་ཆེན་དགྲ་བཅོམ་པ་དང་ཐེག་དམན་དགྲ་བཅོམ་
པ་གང་རུང་མ་ཡིན་པ་བཞིན་ནོ། །ངག་དོན་ནི། སེམས་ཅན་ཐམས་ཅད་ལ་སངས་རྒྱས་ཀྱི་
རིགས་ཀྱིས་ཁྱབ་པ་ཡིན་ཏེ། སེམས་ཅན་ཐམས་ཅད་མཐར་སངས་རྒྱ་ངེས་པའི་ཕྱིར་ཏེ། མཐར་

ཐུག་ཐེག་པ་གསུམ་དུ་གྲུབ་པར་སྟོན་པའི་མདོ་དེ་སྒྲ་ཇི་བཞིན་པ་མ་ཡིན་པའི་དྲང་དོན་དགོངས་པ་
ཅན་གྱི་མདོ་ཡིན་པའི་ཕྱིར་རོ།།
༈ བྱང་ཆུབ་ཏུ་སེམས་བསྐྱེད་པ་ནི། ཞེས་པར་མཐའ་དཔྱད་པ་ལ། ཁ་ཅིག་
སྐབས་འདིར་བསྟན་བྱང་སེམས་ཀྱི་ཆེད་དུ་གཉེར་ནས་མི་སྤོང་རྒྱའི་ཉོན་མོངས་དེ་ཉོན་མོངས་
མཚན་ཉིད་པ་མ་ཡིན་པར་འདོད་པ་ཡང་རྗེ་ཡབ་སྲས་ཀྱི་དགོངས་པ་ལས་ཕྱིན་ཅི་ལོག་ཏུ་གྱུར་
པས་མི་འདོད་ལ། དམན་ལམ་སྔོན་དུ་མ་སོང་བའི་བྱང་འཕགས་ཀྱི་རྒྱུད་ཀྱི་འདོད་སྲེད་ཀྱི་ཉོན་
མོངས་དེ་འདིར་བསྟན་བྱང་སེམས་ཀྱི་ཆེད་དུ་གཉེར་ནས་མི་སྤོང་རྒྱུའི་ཉོན་མོངས་ཡིན་ལ། དེ་
བྱང་སེམས་འཕགས་པས་ཆེད་དུ་གཉེར་ནས་མི་སྤོང་བའི་རྒྱུ་མཚན་ཡོད་དེ། བྱང་སེམས་
འཕགས་པ་རྣམས་མཐའ་གཅིག་ཏུ་གཞན་དོན་ལ་བརྩོནཔ་དེས་རང་རྒྱུད་ཀྱི་ཉོན་མོངས་གཞན་
དོན་བྱེད་པའི་ཡན་ལག་ཏུ་སྒྱུར་བར་བྱེད་པའི་ཕྱིར། རྒྱན་ལས། ཐབས་ཆེན་རྣམས་དང་ལྡན་པ་
ལ༑ ༑ཉོན་མོངས་བྱང་ཆུབ་ཡན་ལག་སྒྱུར། །དེས་ན་རྒྱལ་སྲས་བསམ་མི་ཁྱབ། །ཅེས་
གསུངས་པའི་ཕྱིར། འོད་སྲུང་གིས་ཞུས་པའི་མདོ་ལས་ཀྱང་། ཇི་ལྟར་གྲོང་ཁྱེར་རྣམས་ཀྱི་མི་
གཙང་ལུད། །དེ་ནི་བུ་རམ་ཤིང་གི་ཞིང་ལ་ཕན། །དེ་བཞིན་བྱང་ཆུབ་སེམས་ཀྱི་ཉོན་མོངས་
ལུད༑ ༑དེ་ནི་རྒྱལ་བའི་ཆོས་ལ་ཕན་པར་བྱེད། །ཅེས་གསུངས་པའི་ཕྱིར། འདིར་བསྟན་ཉོན་
མོངས་ཉོན་མོངས་མཚན་ཉིད་པ་ཡིན་ཀྱང་བྱང་འཕགས་ཀྱི་རྒྱུད་ལ་ཉོན་མོངས་པའི་ཉེས་པ་མི་
སྐྱེད་དེ་བྱང་སེམས་འཕགས་པས་སེམས་ཉོན་མོངས་པའི་གཞན་དབང་དུ་གྱུར་པའི་ནུས་པ་
བཅོམ་པའི་ཕྱིར། དཔེར་ན་སྨན་དང་སྔགས་ཀྱི་ནུས་པས་ཉམས་པར་བྱས་པའི་དུག་གི་ནུས་པ་མི་
སྐྱེད་པ་བཞིན་ནོ། །དེ་ལྟར་ཡང་འོད་སྲུང་གིས་ཞུས་པའི་མདོ་ལས། འོད་སྲུང་འདི་ལྟ་
སྟེ༑ དཔེར་ན་སྔགས་དང་སྨན་གྱིས་ཡོངས་སུ་ཟིན་པའི་དུག་གིས་འཆི་བར་བྱེད་མི་ནུས
སོ༑ ༑འོད་སྲུང་དེ་བཞིན་དུ་ཡེ་ཤེས་དང་ཐབས་མཁས་པས་ཡོངས་སུ་ཟིན་པའི་བྱང་ཆུབ་སེམས་

དཔའི་ཉོན་མོངས་པའི་དུག་གིས་ཀྱང་ལོག་པར་ལྷུང་བར་བྱེད་མི་ནུས་སོ། །ཞེས་དང་། འགྲེལ་
ཆེན་ལས། འཁོར་བ་ཇི་སྲིད་པར་སེམས་ཅན་རྣམས་ཀྱི་དོན་བྱ་བ་ལ་འཇུག་པ་ཉིད་ཀྱིས་བྱང་ཆུབ་
ཏུ་སེམས་བསྐྱེད་པ་ནི་ལམ་ཤེས་པ་ཉིད་ཀྱིས་ཉོན་མོངས་པ་རྣམ་པ་ཐམས་ཅད་དུ་སྤོང་བར་མི
བྱེད་པ་ཞེས་གསུངས་པ་འདིས་ནི་རང་བཞིན་ཡིན་པས་ཉོན་མོངས་པ་རྣམས་དབང་དུ་བྱས་ནས་
ཡུན་རིང་པོར་སྒྲུབ་པར་བྱེད་པ་ཞེས་གསུངས་པ་ཡིན་ནོ། །འདིས་རང་བཞིན་སྟོན་པ་ཡིན་ཏེ་
གཞན་དུ་ན་བྱང་ཆུབ་ཀྱི་སྤྱོད་པ་ཡོངས་སུ་རྫོགས་པར་མི་འགྱུར་རོ་ཞེས་གསུངས་པ་འདོད་པས་
སོ༑ ༑ཞེས་གསུངས་པའི་ཕྱིར། དམན་ལམ་སྔོན་དུ་མ་སོང་བའི་བྱང་འཕགས་རྣམས་ཀྱིས་ཉོན་
མོངས་མི་སྤོང་བ་ནི་མ་ཡིན་ཏེ། དེས་ཤེས་སྒྲིབ་སྤོང་བའི་ཞར་ལ་ཉོན་སྒྲིབ་ཀྱང་དེ་དང་མཉམ་དུ་
སྤོང་བའི་ཕྱིར་ཏེ། ཀུན་བཏུས་ལས། བྱང་ཆུབ་སེམས་དཔའ་རྣམས་ནི་བདེན་པ་རྣམས་མངོན་
པར་རྟོགས་པར་བྱས་ནས་ས་བཅུ་རྣམས་སུ་སྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོར་
ལམ་སྒོམ་གྱི །ཉོན་མོངས་པའི་སྒྲིབ་པའི་གཉེན་པོར་ནི་མ་ཡིན་ཏེ། དེས་བྱང་ཆུབ་ཐོབ་པ་ན་ཉོན་
མོངས་པའི་སྒྲིབ་པ་དང་ཤེས་བྱའི་སྒྲིབ་པ་ཅིག་ཅར་དུ་སྤོང་ངོ་། །ཅིག་ཅར་དེ་བཞིན་གཤེགས་པ་
དང་དགྲ་བཅོམ་པར་འགྱུར་རོ། །ཞེས་གསུངས་པའི་ཕྱིར། ངག་དོན་ནི། བྱང་སེམས་འཕགས་
པ་ཆོས་ཅན། ཁྱོད་ཀྱི་རྒྱུད་ཀྱི་ལམ་ཤེས་དེ་ཉན་རང་གི་ལམ་ལས་རང་བཞིན་གྱི་སྒོ་ནས་ཁྱད་པར་
དུ་འཕགས་ཏེ། ཁྱོད་རང་རྒྱུད་ཀྱི་འདོད་སྲེད་ཀྱི་ཉོན་མོངས་ཆེད་དུ་གཉེར་ནས་མི་སྤོང་བར་
གཞན་དོན་བྱེད་པའི་ཡན་ལག་ཏུ་སྒྱུར་བར་བྱེད་པའི་རང་བཞིན་ཅན་གྱི་རྒྱལ་སྲས་འཕགས་པ་
ཡིན་པའི་ཕྱིར།
༈ གཉིས་པ་དེས་ལམ་ཤེས་ཇི་ལྟར་སྒོམ་ཚུལ་ལ། ཤེས་པར་བྱ་བའི་མངོན་
རྟོགས་ཉན་ཐོས་ཀྱི་ལམ་ཤེས་པའི་ལམ་ཤེས་སྒོམ་ཚུལ། ཤེས་པར་བྱ་བའི་མངོན་རྟོགས་རང་
རྒྱལ་གྱི་ལམ་ཤེས་པའི་ལམ་ཤེས་སྒོམ་ཚུལ། མངོན་དུ་བྱ་བའི་མངོན་རྟོགས་ཐེག་ཆེན་གྱི་ལམ་

ཤེས་པའི་ལམ་ཤེས་སྒོམ་ཚུལ་ཏེ་གསུམ་མོ། །དང་པོ་ནི། ཁྱད་ཆོས་ལྔས་ཁྱད་པར་དུ་བྱས་པའི་
གང་ཟག་དེས་ལམ་ཤེས་སྒོམ་པའི་ཚུལ་ཇི་ལྟ་བུ་ཞེ་ན། གདུལ་བྱ་ཉན་ཐོས་ཀྱི་རིགས་ཅན་རྗེ་སུ་
གཟུང་བའི་ཕྱིར་དུ་ཉན་ཐོས་ཀྱི་ལམ་ཤེས་པའི་ལམ་ཤེས་སྒོམ་ཞེས་སྟོན་པ་ལ། ལམ་ཤེས་ཉིད་
ཀྱི་ཚུལ་ལ་ནི། །ཞེས་སོགས་གསུངས། དེ་ཡང་མི་རྟག་ལ་སོགས་བཅུ་དྲུག་མངོན་སུམ་གྱིས་
རྟོགས་པའི་ཡེ་ཤེས་དེ་སྐབས་འདིར་བསྟན་བྱུང་སེམས་འཕགས་པས་ཤེས་པར་བྱ་བའི་ལམ་
ཡིན་ལ། དེ་བྱང་སེམས་འཕགས་པས་ཤེས་པར་བྱེད་པའི་ཚུལ་ནི། བྱང་སེམས་མཐོང་ལམ་
པས་སེམས་བསྐྱེད་སོགས་ཆོས་གསུམ་གྱིས་ཟིན་པའི་སྒོ་ནས་རང་རྒྱུད་ཀྱི་བློ་ལམ་དེའི་ངོ་བོར་
བསྐྱེད་ནས་སྒོམ་པ་ཡིན་ཏེ། དཔེར་ན་བློ་སྙིང་རྗེའི་ངོ་བོར་བསྐྱེད་ནས་སྒོམ་པ་ལ་སྙིང་རྗེ་བསྒོམ་
པར་བཞག་དགོས་པ་བཞིན་ནོ། །དེ་འདྲའི་ལམ་དེ་ལ་རྒྱུ་ཇི་ལྟ་བུ་ཞིག་སྔོན་དུ་འགྲོ་དགོས་ཞེ་
ན༑ མཐོང་ལམ་དུ་དེ་ལྟར་བསྒོམ་པ་ལ་སྦྱོར་ལམ་དུ་མི་རྟག་སོགས་བཅུ་དྲུག་དོན་སྤྱིའི་ཚུལ་
གྱིས་རྟོགས་ནས་བསྒོམ་པ་སྔོན་དུ་འགྲོ་དགོས་སོ་ཞེས་སྟོན་པ་ནི། འཕགས་པ་ཉན་ཐོས་ལམལ་
ནི༑ ༑ཞེས་སོགས་གསུངས་སོ། །ལམ་ཤེས་ཉིད་ཅེས་པར་མཐའ་དཔྱད་པ་ལ། ཉན་ཐོས་ཀྱི་
ལམ་ཤེས་པའི་ལམ་ཤེས་ལ། མཚན་ཉིད། དབྱེ་བ། ས་མཚམས་གསུམ། དང་པོ་ནི། ཉན་
ཐོས་ཀྱི་རྟོགས་རིགས་སུ་གནས་པའི་ཐེག་ཆེན་འཕགས་པའི་མངོན་རྟོགས། དེའི་མཚན་
ཉིད༑ གཉིས་པ་ནི། དེ་ལ་དབྱེ་ན། མཐོང་སྒོམ་མི་སློབ་ལམ་དུ་གྱུར་པའི་དེ་གསུམ་དུ་
ཡོད༑ རིམ་པ་བཞིན་གང་ཟག་གི་བདག་མེད་རྟོགས་པའི་ཐེག་པ་ཆེན་པོའི་མཐོང་སྒོམ་མི་སློབ་
པའི་ལམ་གསུམ་ལ་འཇོག གསུམ་པ་ནི། མཐོང་ལམ་རྗེས་ཐོབ་ནས་སངས་རྒྱས་ཀྱི་སའི་བར་
དུ་འཇོག ངག་དོན་ནི། བྱང་སེམས་མཐོང་ལམ་པས་སེམས་བསྐྱེད་བསྔོ་བ་སྟོང་ཉིད་མངོན་
སུམ་གྱིས་རྟོགས་པའི་ཤེས་རབ་གསུམ་གྱིས་ཟིན་པའི་སྒོ་ནས་མི་རྟག་ལ་སོགས་བཅུ་དྲུག་མངོན་
སུམ་གྱིས་རྟོགས་པའི་ལམ་བསྒོམ་པར་མཛད་པ་ཆོས་ཅན། དགོས་པ་ཡོད་དེ། གདུལ་བྱ་ཉན་

ཐོས་ཀྱི་རིགས་ཅན་རྗེས་སུ་གཟུང་བར་བྱ་བའི་ཆེད་ཡིན་པའི་ཕྱིར།
གཉིས་པ་ཤེས་པར་བྱ་བའི་མངོན་རྟོགས་རང་རྒྱལ་གྱི་ལམ་ཤེས་པའི་ལམ་
ཤེས་སྒོམ་ཚུལ་འཆད་པ་ལ། ཐོག་མར་རང་རྒྱལ་གྱི་ལམ་གྱི་རྟེན་གྱི་ཁྱད་ཆོས་དེ་སྟོན་པ་
ལ༑ རང་བྱུང་བདག་ཉིད་རྟོགས་པའི་ཕྱིར། །ཞེས་སོགས་གསུངས། དེ་ལས་འཕྲོས་པའི་
དོགས་པ་སྤོང་ཚུལ་སྟོན་པ་ལ། གང་གང་དོན་ནི་གང་གང་ལ་ཞེས་སོགས་གསུངས། བྱང་
ཆུབ་སེམས་དཔའི་རང་རྒྱལ་གྱི་ལམ་ཤེས་པའི་ལམ་ཤེས་དངོས་འཆད་པ་ལ། གཟུང་དོན་རྟོག་
པ་སྤོང་ཕྱིར་དང༌། །ཞེས་སོགས་གསུངས། གཟུང་འཛིན་རྫས་གཞན་གྱིས་སྟོང་པར་རྟོགས་
པའི་མངོན་རྟོགས་དེ་སྐབས་འདིར་བསྟན་གྱི་ཤེས་པར་བྱ་བའི་མངོན་རྟོགས་ཡིན་ཅིང་། དེ་ཤེས་
པར་བྱེད་པའི་ཚུལ་ཡང་། བྱང་སེམས་མཐོང་ལམ་པས་སེམས་བསྐྱེད་བསྔོ་བ་སྟོང་ཉིད་མངོན་
སུམ་གྱིས་རྟོགས་པའི་ཤེས་རབ་གསུམ་གྱིས་ཟིན་པའི་སྒོ་ནས་རང་རྒྱུད་ཀྱི་བློ་དེའི་ངོ་བོར་བསྐྱེད་
ནས་སྒོམ་པར་བྱེད་པ་ཡིན་ཏེ། དཔེར་ན་རང་རྒྱུད་ཀྱི་བློ་སྙིང་རྗེའི་ངོ་བོར་བསྐྱེད་ནས་སྒོམ་པ་ལ་
སྙིང་རྗེ་སྒོམ་པར་བཞག་དགོས་པ་བཞིན་ནོ། །འོ་ན་དེ་འདྲའི་ལམ་དེ་ལ་རྒྱ་ཇི་ལྟ་བུ་སྔོན་དུ་འགྲོ་
དགོས་ཞེ་ན། དེ་ཡང་མཐོང་ལམ་དུ་དེ་ལྟར་མངོན་སུམ་གྱིས་རྟོགས་པ་ལ་སྦོར་ལམ་དུ་དེ་དོན་
སྤྱིའི་ཚུལ་གྱིས་རྟོགས་པ་སྔོན་དུ་འགྲོ་དགོས་ཞེས་སྟོན་པ་ལ། བརྟགས་པའི་ཆོས་ཉིད་མི་འགལ་
བར༑ ༑ཞེས་སོགས་གསུངས།
རང་བྱུང་བདག་ཉིད་ཅེས་སོགས་ཀྱི་སྐབས་སུ་འཐའ་དཔྱད་པ་ལ། རང་རྒྱལ་
ལ་མཚན་ཉིད་དང༌། དབྱེ་བ་གཉིས། དང་པོ་ནི། ཐེག་པ་འབྲིང་བའི་ལམ་ཞུགས་ཀྱི་གང་ཟག་
ཏུ་དམིགས་པ་རང་རྒྱལ་གྱི་མཚན་ཉིད། གཉིས་པ་ནི། དེ་ལ་དབྱེ་ན། བསེ་རུ་ལྟ་བུའི་རང་
སངས་རྒྱས། ཚོགས་སྤྱོད་ཆེན་པོའི་རང་སངས་རྒྱས། ཚོགས་སྤྱོད་ཆུང་ངུའི་རང་སངས་རྒྱས་
ཏེ་གསུམ། དང་པོ་ལ། རིགས་ཀྱི་ཁྱད་པར། ལམ་ལ་སློབ་ཚུལ། འབྲས་བུ་གྲུབ་

ཚུལ༑ གནས་པ། རྒྱུ་བ། སྒྲ་དོན་དང་དྲུག་ཡོད། དང་པོ་ནི། སྔོན་སོ་སོ་སྐྱེ་བོའི་གནས་སྐབས་
ནས་ཉོན་མོངས་ཤས་ཆུང་བས་འདུ་འཛི་ལ་མི་དགའ་ཞིང་གཅིག་བུ་ལ་དགའ་བ་དང༌། སྙིང་རྗེ་
ཆུང་བས་གཞན་དོན་རྒྱ་ཆེན་པོ་ལ་མི་འཇུག་པ་དང་། རིགས་ཅན་གསུམ་གྱི་ནང་ནས་དབང་པོ་
འབྲིང་པོ་དང༌། རང་རྒྱལ་གྱི་རིགས་ཅན་གྱི་ནང་ནས་དབང་པོ་རྣོ་བ་དང་། འགྲན་ཟླ་མེད་པར་
རང་གི་བྱང་ཆུབ་མངོན་དུ་བྱེད་པའི་རིགས་ཅན་ནོ། །གཉིས་པ་ནི། ཚོགས་ལམ་གྱི་གནས་
སྐབས་སུ་བསྐལ་པ་ཆེན་པོ་བརྒྱའི་བར་དུ་སངས་རྒྱས་འབྱུང་བ་མཉེས་པར་བྱས་ཏེ་དགེ་རྩ་རྒྱ་
ཆེན་པོ་བསགས། སྐྱེ་བ་གཅིག་གི་ཐོགས་པའི་ཚེ་སྦྱོར་ལམ་ཡན་ཆད་ཚེ་དེ་ལ་མངོན་དུ་བྱེད་མི་
ནུས་པར་མཐོང་ནས་ཕྱི་མ་ལ་མངོན་དུ་བྱ་བའི་ཕྱིར་དུ་ཕུང་པོ་དང་། ཁམས་དང་སྐྱེ་མཆེད་
དང༑ བདེན་པ་དང་། རྟེན་འབྲེལ་དང༌། གནས་དང་། གནས་མ་ཡིན་པ་སྟེ་མཁས་པར་བྱ་བའི་
གནས་དྲུག་ལ་མཁས་པར་བྱེད། འཆི་ཁར་བདག་སངས་རྒྱས་དང་ཉན་ཐོས་མེད་པའི་ཞིང་དུ་སྐྱེ་
བར་གྱུར་ཅིག སྐྱེས་ནས་ཀྱང་སློབ་དཔོན་གཞན་ལ་ལྟོས་པ་མེད་པར་རང་གི་བྱང་ཆུབ་མངོན་དུ་
བྱེད་ནུས་པར་གྱུར་ཅིག མངོན་དུ་བྱས་ནས་ཀྱང་གདུལ་བྱ་ལ་སྒྲ་མེད་ལུས་ཀྱི་རྣམ་འགྱུར་གྱི་སྒོ་
ནས་ཆོས་སྟོན་པར་གྱུར་ཅིག་ཅེས་པའི་སྨོན་ལམ་འདེབས་པར་བྱེད་པ་ཡིན་ནོ། །གསུམ་པ་
ནི༑ སྲིད་པ་ཐ་མའི་ཚོ་སངས་རྒྱས་དང་ཉན་ཐོས་མེད་པའི་ཞིང་དུ་དམན་པའི་རིགས་ལས་གཞན་
པའི་རིགས་གླིང་གསུམ་གྱི་སྐྱེས་པ་བུད་མེད་གང་རུང་དུ་སྐྱེས་ཏེ་ཁྱིམ་ནས་ཁྱིམ་མེད་པར་རབ་ཏུ་
བྱུང་སྟེ་རང་བྱུང་གི་བསྙེན་པར་རྫོགས་ནས་ཉིན་པར་དུར་ཁྲོད་རྣམས་སུ་ཕྱིན་ནས་ཀེང་རུས་འདི་
རྣམས་རྒྱུ་ཅི་ལས་བྱུང་སྙམས་དུ་རྟོག་པ་སོགས་སློབ་དཔོན་གཞན་ལ་ལྟོས་པ་མེད་པར་རང་ཉིད་
ཀྱི་རྟེན་ཅིང་འབྲེལ་འབྱུང་ལུགས་འབྱུང་ལྡོག་དང་། བྱང་ཕྱོགས་སོ་བདུན་སོགས་བསྒོམས་ནས་
རང་རྒྱལ་གྱི་སྦྱོར་ལམ་དྲོད་ནས་རང་རྒྱལ་གྱི་བྱང་ཆུབ་ཀྱི་བར་སྟན་ཐོག་གཅིག་ལ་མངོན་དུ་བྱེད་
པ་ཡིན་ཏེ། མཛོད་ལས། སྟོན་དང་བསེ་རུ་བྱང་ཆུབ་བར། །བསམ་གཏན་མཐའ་རྟེན་གཅིག་ལ་

ཀུན༑ །དེ་ཡི་སྔོན་དུ་ཐར་ཆ་མཐུན། །ཞེས་དང་། དེའི་རང་འགྲེལ་དུ། སྟོན་པ་ནི་སངས་རྒྱས་
སོ༑ ༑བསེ་རུ་ལྟ་བུ་ནི་རང་སངས་རྒྱས་ཏེ། དེ་གཉིས་ནི་ཏིང་ངེ་འཛིན་མི་གཡོ་བ་དང་། གསལ་
བའི་ཕྱིར་བསམ་གཏན་བཞི་པ་ཁོ་ན་ལ་བརྟེན་ཏེ། སྟན་གཅིག་ཁོ་ན་ལ་ངེས་པར་འབྱེད་པའི་ཆ་
དང་མཐུན་པ་རྣམས་ནས་བཟུང་སྟེ་བྱང་ཆུབ་ཀྱི་བར་དུ་སྐྱེད་པར་བྱེད་དོ། །བྱང་ཆུབ་ནི་ཟད་པ་དང་
མི་སྐྱེ་བའི་ཡེ་ཤེས་ཡིན་ནོ་ཞེས་འོག་ནས་བཤད་པར་བྱའོ། །ཞེས་གསུངས་པའི་ཕྱིར། བཞི་པ་
ནི༑ སྐའི་གནས་པ་སེམས་ཅན་བསེ་རུ་ལྟར་གནས་པ་དང་། གསུང་གི་གནས་པ་ངག་སྨྲ་བཅད་
དམ་པ་ལ་གནས་པ་དང་། ཐུགས་ཀྱི་གནས་པ་རྟེན་འབྲེལ་ཟབ་མོ་དང་། རྣམ་ཐར་སྒོ་གསུམ་གྱི་
དོན་ལ་རྩེ་གཅིག་ཏུ་གནས་པ་ཡིན་ནོ། །ལྔ་པ་ནི། གྲོང་ལ་སོགས་པར་བསོད་སྙོམས་སོགས་ལ་
རྒྱུ་བའི་ཚེ་ལུསཤིན་ཏུ་སྲུང་བ་དང༌། དབང་པོ་རྣམས་ཤིན་ཏུ་སྡོམ་པ་དང་། དྲན་པ་ལ་གནས་པ་
དང༑ དམན་པ་ལ་སྙིང་བརྩེ་བའི་སྒོ་ནས་ལས་འབྲས་སོགས་ཀྱི་ཆོས་སྟོན་པར་བྱེད་ཅིང་སྔོན་
རང་དང་ཞེ་འགྲས་པའི་སྐྱེ་བོ་སོགས་མཐོང་བ་ན་སྟོད་ནས་མེ་འབར་བ་དང༌། སྨད་ནས་ཆུ་
འཁྲུག་པ་དང༌། ནམ་མཁའ་ལ་འཕུར་བ་སོགས་ཀྱི་རྫུ་འཕྲུལ་བསྟན་ནས་སྔོན་གྱི་སྡིག་པ་
བཤགས་སུ་བཅུག་ནས་རྗེས་སུ་འཛིན་པ་ཡིན་ནོ། །དྲུག་པ་ནི། ཅིའི་ཕྱིར་བསེ་རུ་ལྟ་བུའི་རང་
སངས་རྒྱས་ཞེས་བྱ་ཞེ་ན། སེམས་ཅན་བསེ་རུ་ལྟར་གཅིག་པུར་གནས་པས་ན་བསེ་རུ་ལྟ་བུ་
དང༑ སྲིད་པ་ཐ་མའི་ཚེ་སློབ་དཔོན་གཞན་ལ་མི་ལྟོས་པར་རང་གི་བྱང་ཆུབ་མངོན་དུ་བྱེད་པས་ན་
རང་སངས་རྒྱས་ཞེས་བྱ་སྟེ། མཛོད་འགྲེལ་ལས། ལུང་མེད་པར་རང་གཅིག་པུར་སངས་རྒྱས་
པས་ན་རང་སངས་རྒྱས་ཞེས་བྱ་སྟེ། ཞེས་དང༌། བསེ་རུ་གཅིག་བུ་ཡིན་ཞེས་བྱ་བ་ནི་ཇི་ལྟར་
བསེ་རུ་དག་གཉིས་པ་མེད་པ་དེ་བཞིན་དུ་དེ་དག་ཀྱང་ཁྱིམ་པ་དང་། རབ་ཏུ་བྱུང་བ་རྣམས་
དང༑ རང་རྒྱལ་གཞན་དང་མ་འདྲེས་པར་གནས་པས་ན་བསེ་རུ་ལྟ་བུ་ཞེས་བྱའོ། །ཞེས་
གསངས་པའི་ཕྱིར།

གཉིས་པ་ཚོགས་སྤྲོད་ཆེན་པོའི་རང་རྒྱལ་ལ། རིགས་ཀྱི་ཁྱད་པར་སོགས་
དྲུག་ལས། དང་པོ་ནི། གཞན་རྣམས་སྔར་བཞིན་ལ་རང་རྒྱལ་གྱི་རིགས་ཅན་རྣམས་ཀྱི་ནང་ནས་
དབང་པོ་འབྲིང་པོའོ། །གཉིས་པ་ལམ་ལ་སློབ་ཚུལ་གཞན་རྣམས་སྔར་བཞིན་ལ་སྐྱེ་བ་གཅིག་གི་
ཐོགས་པའི་གནས་སྐབས་སུ་སྐྱེས་བུ་དམ་པ་ལ་བརྟེན་པ་དང༌། དམ་པའི་ཆོས་ཉན་པ་
དང༑ ཚུལ་བཞིན་དུ་ཡིད་ལ་བྱེད་པའི་སྒོ་ནས་སྦྱོར་ལམ་བཟོད་པ་འབྲིང་མན་ཆད་སློབ་དཔོན་གྱི་
དྲུང་དུ་བསྐྱེད་བཟོད་པ་ཆེན་པོ་ཡན་ཆད་ཚེ་དེ་ལ་མངོན་དུ་བྱེད་མི་ནུས་པར་མཐོང་ནས་ཕྱི་མ་ལ་
མངོན་དུ་བྱ་བའི་ཕྱིར་ཞེས་སོགས་སྔར་བཞིན་ནོ། །གསུམ་པ་འབྲས་བུ་གྲུབ་ཚུལ་ཡང་གཞན་
རྣམས་སྔར་དང་འདྲ་བ་ལ། སློབ་དཔོན་ལ་ལྟོས་པ་མེད་པར་རང་ཉིད་ཀྱིས་བྱང་ཆུབ་ཀྱི་ཕྱོགས་
མཐུན་གྱི་ལམ་སྒོམ་པའི་སྒོ་ནས་བཟོད་ཆེན་ནས་རང་རྒྱལ་གྱི་བྱང་ཆུབ་ཀྱི་བར་མངོན་དུ་བྱེད་པ་
ཡིན་ནོ། །བཞི་པ་གནས་པ་ནི། སྐུའི་གནས་པ་དུ་མའི་ཚོགས་དང་ལྷན་ཅིག་ཏུ་གནས་པ་གཞན་
རྣམས་སྔར་བཞིན་ནོ། །ལྔ་པ་རྒྱུ་བ་ཡང་སྔར་བཞིན། དྲུག་པ་ནི། ཅིའི་ཕྱིར་ཚོགས་ཞིང་སྤྲོད་པ་
ཞེས་བྱ་ཞེ་ན། དུ་མའི་ཚོགས་དང་ལྷན་ཅིག་ཏུ་གནས་པས་ན་དེ་སྐད་ཅེས་བྱའོ།།
༈ གསུམ་པ་ཚོགས་སྤྱོད་ཆུང་ངུའི་རང་རྒྱལ་ལ་ཡང་རིགས་ཀྱི་ཁྱད་པར་
སོགས་དྲུག དང་པོ་ནི་གཞན་རྣམས་སྔར་བཞིན་ལ། རང་རྒྱལ་གྱི་རིགས་ཅན་རྣམས་ཀྱི་ནང་
ནས་དབང་པོ་རྟུལ་བའོ། །གཉིས་པ་ལ་ཡང་གཞན་རྣམས་སྔར་འདྲ་བ་ལ་རང་རྒྱལ་གྱི་མཐོང་
ལམ་སློབ་དཔོན་ལ་བརྟེན་ནས་ཐོབ་པར་བྱེད་དོ། །སྒོམ་ལམ་ཡན་ཆད་ཚེ་དེ་ལ་མངོན་དུ་བྱེད་མི་
ནུས་པར་མཐོང་ནས་ཕྱི་མ་ལ་མངོན་དུ་བྱ་བའི་ཕྱིར་ཞེས་སོགས་འགྲེ། གསུམ་པ་ལ་ཡང་གཞན་
རྣམས་སྔར་བཞིན་ལ་སློབ་དཔོན་ལ་ལྟོས་པ་མེད་པར་རང་ཉིད་ཀྱི་བྱང་ཆུབ་ཕྱོགས་མཐུན་གྱི་ལམ་
བསྒོམས་སྟོབས་ཀྱིས་རང་རྒྱལ་གྱི་སྒོམ་ལམ་ནས་རང་རྒྱལ་གྱི་བྱང་ཆུབ་ཀྱི་བར་མངོན་དུ་བྱེད་པ་

གནས་པ་སོགས་ཕྱི་མ་གསུམ་སྔར་བཞིན་ལ་རང་རྒྱལ་དེ་གསུམ་གས་ཀྱང་
བསྐལ་པ་བརྒྱ་བརྒྱར་བསོད་ནམས་དང་ཡེ་ཤེས་ཀྱི་བགྲོད་པ་བརྟེན་པར་བྱེད་པ་ཡིན་ཏེ། དྲི་ལན་
བསབས་པ་ལས། རང་སངས་རྒྱས་རྣམས་ནི་བསྐལ་པ་ཆེན་པོ་བརྒྱས་མཐར་ཕྱིན་པར་འགྱུར་
རོ༑ ༑ཞེས་གསུངས་ཤིང་། མཛོད་ལས། བསེ་རུ་བསྐལ་པ་བརྒྱ་ཡི་རྒྱས། །ཞེས་དང་། བྱང
ས་ལས་ཀྱང་དེ་བཞིན་དུ་གསུངས་པའི་ཕྱིར། ཨར་བྱང་ཡེ་ན་རེ། འདིའི་བསྐལ་པ་བར་བསྐལ་
ལ་བྱེད་ཟེར་པ་མི་འཐད་དེ། །མཛོད་འགྲེལ་ལས། བསྐལ་པ་ཆེན་པོ་བརྒྱར་བྱང་ཆུབ་ཀྱི་ཚོགས་
དག་ལ་སྤྱད་པས་བསེ་རུ་ལྟ་བུར་འགྱུར་རོ། །ཞེས་གསུངས་པའི་ཕྱིར། ཁ་ཅིག་ན་རེ། ཚོགས་
སྤྱོད་ཀྱི་རང་རྒྱལ་དགྲ་བཅོམ་པ་ཡིན་ན། རང་རྒྱལ་གྱི་ཚོགས་ལམ་དུ་བསྐལ་པ་བརྒྱའི་བར་དུ་
ཚོགས་བསགས་པ་སྔོན་དུ་སོང་བས་ཁྱབ་ཟེར་ན། སྤང་བྱ་ཅིག་ཅར་བའི་རྒྱུན་ཞུགས་སྔོན་དུ་
སོང་བའི་རང་རྒྱལ་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། རང་
རྒྱལ་གྱི་ལམ་དུ་ཞུགས་པའི་ཚེ་དེ་ལ་རང་རྒྱལ་གྱི་བྱང་ཆུབ་མངོན་དུ་བྱེད་ནུས་པའི་རང་རྒྱལ་དགྲ་
བཅོམ་པ་ཡིན་པའི་ཕྱིར་ཏེ། ཆོས་ཅན་དེའི་ཕྱིར། ཁྱབ་པ་ཡོད་དེ། ཅིག་ཅར་བའི་རྒྱུན་ཞུགས་དེ་
ཕལ་ཆེར་མཐོང་བའི་ཆོས་ཚོ་དེ་ལ་མྱང་འདས་མངོན་དུ་བྱེད་ལ། གལ་ཏེ་མི་བྱེད་ན་ཕྱི་མ་ལ་
སངས་རྒྱས་དང་འཕྲད་ན་ཉན་ཐོས་ཀྱི་བྱང་ཆུབ་མངོན་དུ་བྱེད། མ་འཕྲད་ན་རང་གི་ལམ་
བསྒོམས་པའི་སྟོབས་ཀྱི་རང་རྒྱལ་གྱི་བྱང་ཆུབ་མངོན་དུ་བྱེད་པར་འགྱུར་བའི་ཕྱིར། ཀུན་བཏུས་
ལས༑
ཕལ་ཆེར་ནི་མཐོང་བའི་ཆོས་སམ་འཆི་བའི་དུས་ཀྱི་ཚེ་ཀུན་ཤེས་པ་ཉིད་འཐོབ་
པར་བྱེད་དེ། གལ་ཏེ་མི་བྱེད་ན་དེ་སྨོན་ལམ་གྱི་སྟོབས་ཅན་ཡིན་པས་སྨོན་ལམ་གྱི་དབང་གིས་
འདོད་པའི་ཁམས་ཉིད་དུ་སྐྱེས་ཏེ་སངས་རྒྱས་འབྱུང་བ་མེད་ན་རང་རྒྱལ་པར་འགྱུར་རོ། །ཞེས་
གསུངས་པའི་ཕྱིར། རྩ་བའི་རྟགས་དེར་ཐལ། ཉན་ཐོས་ཀྱི་རྟོགས་པ་སྔོན་དུ་སོང་བའི་རང་རྒྱལ་

དགྲ་བཅོམ་པ་ཡིན་པའི་ཕྱིར། ཁྱབ་སྟེ། མཛོད་འགྲེལ་ལས། རང་རྒྱལ་རྣམས་ནི་རྣམ་པ་
གཉིས་སུ་གྲུབ་སྟེ། ཚོགས་ཤིང་སྤྱོད་པ་དང་། བསེ་རུ་ལྟ་བུ་རྣམས་སོ། །དེ་ལ་ཚོགས་ཤིང
སྤྱོད་པ་རྣམས་ནི་ཉན་ཐོས་ཀྱི་རིགས་སུ་གྱུར་པ་སྔོན་དུ་སོང་བའི་རང་སངས་རྒྱས་རྣམས་ཞེས་
གསུངས་པའི་ཕྱིར། ཞེས་དང་། དེའི་འགྲེལ་བཤད་དུ། གང་དག་གིས་རྒྱུན་དུ་ཞུགས་པ་དང་
ལན་ཅིག་ཕྱིར་འོང་བའི་འབྲས་སུ་བསྐྱེད་ལ། སངས་རྒྱས་ཀྱི་བསྟན་པ་ནུབ་པ་དང་། བདག་ཉིད་
ཀྱིས་འདིར་དགྲ་བཅོམ་པ་ཉིད་འཐོབ་པར་འགྱུར་པ་དེ་དག་ནི་ཚོགས་ཤིང་སྤྱོད་པ་ཡིན་ལ། ཞེས་
གསུངས་པའི་ཕྱིར། ཁ་ཅིག ལུང་དེའི་དོན་དུ་བསམས་ནས་ཚོགས་སྤྱོད་ཀྱི་རང་སངས་རྒྱས་
ཡིན་ན། ཉན་ཐོས་ཀྱི་རྟོགས་པ་སྔོན་དུ་སོང་བས་ཁྱབ་ཟེར་བ་མི་འཐད་དེ། དེ་སྔོན་དུ་མ་སོང་བའི་
རང་སངས་རྒྱས་ལ་ཡང་དབང་པོའི་རིམ་པ་རིགས་གསུམ་དུ་ཡོད་པར་སའི་དངོས་གཞི་ལས་
གསུངས་པའི་ཕྱིར། གཞུང་དོན་ནི། བསེ་རུ་ལྟ་བུའི་རང་སངས་རྒྱས་དེ་ཆོས་ཅན། ཉན་ཐོས་
ལས་ཆོས་སྟོན་ཚུལ་གྱི་སྒོ་ནས་ཁྱད་པར་དུ་འཕགས་ཏེ། རང་གི་གདུལ་བྱ་ལ་སྒྲ་མེད་ལུས་ཀྱི་
རྣམ་འགྱུར་གྱི་སྒོ་ནས་ཆོས་སྟོན་པར་བྱེད་པའི་ཐེག་པ་འབྲིང་པོའི་གང་ཟག་ཡིན་པའི་ཕྱིར། དེ་
ཆོས་ཅན། དེ་ལས་ལམ་བགྲོད་ཚུལ་གྱི་སྒོ་ནས་ཁྱད་པར་དུ་འཕགས་ཏེ། སྲིད་པ་ཐ་མའི་ཚེ་
སློབ་དཔོན་གཞན་གྱིས་གདམས་ངག་སྟོན་པ་ལ་མི་ལྟོས་པར་རང་གི་བྱང་ཆུབ་མངོན་དུ་བྱེད་ནུས
པའི་ཐེག་པ་འབྲིང་པོའི་གང་ཟག་ཡིན་པའི་ཕྱིར།
༈ གཟུང་དོན་རྟོག་པ་སྤོང་ཕྱིར་དང༌། །ཞེས་པར་རང་རྒྱལ་གྱི་ལམ་ཤེས་
པའི་ལམ་ཤེས་ལ། མཚན་ཉིད། དབྱེ་བ། ས་མཚམས་དང་གསུམ། དང་པོ་ནི་རང་རྒྱལ་གྱི་
རྟོགས་རིགས་སུ་གནས་པའི་ཐེག་ཆེན་འཕགས་པའི་མངོན་རྟོགས། གཉིས་པ་ནི། དེ་ལ་དབྱེ་
ན༑ དེར་གྱུར་པའི་ཐེག་ཆེན་གྱི་མཐོང་ལམ། སྒོམ་ལམ། མི་སློབ་ལམ་གསུམ་དུ་ཡོད་
ཅིང༑ དེ་གསུམ་གྱི་མཚན་གཞི་རིམ་པ་བཞིན་དུ་གཟུང་འཛིན་རྫས་གཞན་གྱིས་སྟོང་བར་རྟོགས་

པའི་ཐེག་ཆེན་གྱི་མཐོང་སྒོམ་མི་སློབ་ལམ་གསུམ་ལ་འཇོག་གོ །གསུམ་པ་ས་མཚམས་
ནི༑ ཐེག་ཆེན་མཐོང་ལམ་རྗེས་ཐོབ་ནས་སངས་རྒྱས་ཀྱི་སའི་བར་ན་ཡོད་དོ། །ངག་དོན་
ནི༑ བསེ་རུ་ལྟ་བུའི་རང་རྒྱལ་གྱི་སློབ་ལམ་དེ་ཆོས་ཅན། ཁྱད་ཆོས་གསུམ་དང་ལྡན་ཏེ། རང་
ལམ་དུ་གཟུང་བ་ཕྱི་རོལ་དོན་དུ་འཛིན་པའི་རྟོག་པ་སྤོང་ནུས་པ། རང་ལམ་དུ་འཛིན་པ་ཤེས་པ་ལ་
བདེན་འཛིན་སྤོང་མི་ནུས་པ། །རང་རྒྱལ་གྱི་རིགས་ལ་བརྟེན་པའི་ཁྱད་པར་རྣམས་དང་ལྡན་པའི་
ཕྱིར༑ དེའི་ཁྱད་ཆོས་དེ་ཉིད་སྟོན་པ་ལ། མདོ་ལས། ལྷའི་བུ་དག་གཟུགས་ནི་ཟབ་པ་མ་ཡིན་ཕྲ་
བ་མ་ཡིན་ནོ། །དེ་ཅིའི་ཕྱིར་ཞེ་ན། གཟུགས་ཀྱི་རང་བཞིན་ཟབ་པ་མ་ཡིན་ཕྲ་བ་མ་ཡིན། །ཞེས་
སོགས་རྣམ་མཁྱེན་གྱི་བར་ལ་སྦྱར་ནས་གསུངས་ལ། དེའི་དོན་ནི། གཟུགས་སོགས་ཕྱི་རོལ་
དོན་གྱི་སྟོང་པ་དེ། རང་རྒྱལ་གྱི་བློ་ལ་བལྟོས་ནས་ཟབ་པ་མ་ཡིན་ཕྲ་བ་ཡང་མ་ཡིན་ཏེ། རང་
རྒྱལ་གྱིས་གཟུགས་སོགས་ཕྱི་རོལ་དོན་གྱིས་སྟོང་པར་རྟོགས་པའི་སྒོ་ནས་གཟུགས་སོགས་ཕྱི་
རོལ་དོན་དུ་འཛིན་པའི་རྟོག་པ་རང་ལམ་དུ་སྤོང་ནུས་པའི་ཕྱིར། ཞེས་པའི་དོན་ཡིན་ལ། མདོ་
དེའི་དགོངས་པ་འགྲེལ་བ་ལ་འདིར། གཟུང་དོན་རྟོག་པ་སྤོང་ཕྱིར་དང༌། །ཞེས་སོགས་
གསུངས༑ ཁྱད་ཆོས་གཉིས་པ་དེ་སྟོན་པ་ལ། མདོ་ལས། རབ་འབྱོར་གྱིས་སྨྲས་པ། ལྷའི་བུ་
དག་དེ་དེ་བཞིན་ནོ། །དེ་དེ་བཞིན་ཏེ། སེམས་ཅན་དེ་དག་ནི་སྒྱུ་མ་ལྟ་བུ་སྟེ། ཆོས་ཉན་པ་དེ་དག་
ཀྱང་སྒྱུ་མ་ལྟ་བུའོ། །སེམས་ཅན་དེ་དག་ནི་སྤྲུལ་པ་ལྟ་བུ་སྟེ། ཆོས་ཉན་པ་དེ་དག་ཀྱང་སྤྲུལ་པ་
ལྟ་བུའོ། ལྷའི་བུ་དག་གཟུགས་ཀྱང་རྨི་ལམ་ལྟ་བུ། ཞེས་གསུངས་ལ། དོན་ནི། སྒྱུ་མ་མཁན་
གྱིས་རྡེ་ཤིང་རྟ་གླང་དུ་སྤྲུལ་པའི་ཚེ་ན་རྡེ་ཤིང་རྟ་གླང་དུ་སྣང་ཡང་སྒྱུ་མ་མཁན་ཁོ་རས་རྡེ་ཤིང་རྟ་
གླང་དུ་མེད་པར་རྟོགས་ལ་དེས་རྡེ་ཤིང་རྟ་གླང་དུ་སྣང་བའི་ཤེས་པ་བདེན་མེད་དུ་མ་རྟོགས་པ་
བཞིན་དུ་རང་སངས་རྒྱས་ཀྱིས་ཀྱང་རང་ལམ་དུ་གཟུང་བ་ཕྱི་རོལ་དོན་དུ་འཛིན་པའི་རྟོག་པ་སྤོང་
ནུས་ཀྱང་། རང་ལམ་དུ་ཕྱི་རོལ་དོན་འཛིན་གྱི་ཤེས་པ་བདེན་པར་འཛིན་པའི་བདེན་འཛིན་སྤོང་མི་

ནུས་ཞེས་པའི་དོན་ཡིན་ལ། མདོ་དེའི་དགོངས་པ་འགྲེལ་བ་ལ། འདིར། འཛིན་པ་མི་སྤོང་ཕྱིར་
དང་ནི། །ཞེས་སོགས་གསུངས། ཁྱད་ཆོས་གསུམ་པ་དེ་སྟོན་པ་ལ་། མདོ་ལས། རྒྱལ་ཆེན་
བཞིའི་ལྷ་དང་། ལྷ་རྣམས་ཀྱི་དབང་པོ་བརྒྱ་བྱིན་ནས་བརྩམས་ཏེ་འོག་མིན་གྱི་བར་གྱི་ལྷ་དེ་དག་
གིས་ལྷ་རྫས་ཀྱི་མེ་ཏོག་མནྡ་ར་བ་མང་པོ་མངོན་པར་སྤྲུལ་ཏེ། མེ་ཏོག་དེ་དག་གིས་སངས་རྒྱས་
བཅོམ་ལྡན་འདས་དང༌། བྱང་ཆུབ་སེམས་དཔའ་ཆེན་པོ་རྣམས་དང་། །དགེ་སློང་གི་དགེ་འདུན་
ཆེན་པོ་རྣམས་དང་། གནས་བརྟན་རབ་འབྱོར་དང༌། ཡུམ་འདི་ལ་མངོན་པར་གཏོར་བར་གྱུར་
ཏོ༑ ༑ཞེས་གསུངས་ལ། དེའི་དོན་ནི། སྤྲུལ་པའི་མེ་ཏོག་དེ་དག་བདེན་པའི་དངོས་པོར་མེད་
ཀྱང་སངས་རྒྱས་མཆོད་པ་ལ་སོགས་པའི་བྱ་བ་བྱེད་པ་བཞིན་དུ་རང་རྒྱལ་གྱི་རིགས་དེ་བདེན་
པའི་དངོས་པོར་མེད་ཀྱང་རང་རྒྱལ་གྱི་རྟོགས་པའི་རྟེན་བྱེད་པ་འཐད་པ་ཡིན་ལ། དེའི་དགོངས་
པ་འགྲེལ་བ་ལ་འདིར། རྟེན་གྱི་བསེ་རུ་ལྟ་བུའི་ལམ་ཞེས་གསུངས།
༈ མངོན་དུ་བྱ་བའི་མངོན་རྟོགས་བྱང་སེམས་ཀྱི་ལམ་ཤེས་པའི་ལམ་ཤེས་
སྒོམ་པའི་ཚུལ་ལ། སྲིད་ཞིའི་མཐའ་འགོག་པའི་ལམ་བྱང་སེམས་ཀྱི་མཐོང་ལམ་སྒོམ་པའི་
ཚུལ༑ དེའི་རྒྱུན་ལ་གོམས་པ་ལྷུར་ལེན་བྱེད་པའི་ཚུལ་ལོ། །དང་པོ་ནི། བདེན་དང་བདེན་ལ་
བཟོད་པ་དང་། །ཞེས་པ་ཚིགས་བཅད་གཅིག་གིས་ཐབས་དང་ཤེས་རབ་ཀྱི་ཆ་རྫོགས་པའི་ཁྱད་
པར་དུ་བྱས་པའི་བསྒོམ་བྱ་ཤེས་བཟོད་སྐད་ཅིག་མ་བཅུ་དྲུག་རྣམ་པའི་སྒོ་ནས་སྒོམ་ཚུལ་མདོར་
བསྟན་ནས་སྦྱོར་བ་དང་རྗེས་ཀྱི་གནས་སྐབས་སུ་འབྱུང་བར་མ་ཟད་མཉམ་གཞག་དངོས་གཞིའི་
སྐབས་སུ་ངེས་པར་ལྡན་དགོས་པའི་ཕན་ཡོན་བཅུ་དྲུག་དང་ལྡན་པའི་ཐབས་དང་ཤེས་རབ་ཀྱི་ཆ་
རྫོགས་པའི་ཁྱད་པར་དུ་བྱས་པའི་ཤེས་བཟོད་སྐད་ཅིག་མ་བཅུ་དྲུག་པོ་རྣམ་པའི་སྒོ་ནས་སྒོམ་ཚུལ་
རྒྱས་པར་འཆད་པ་ལ། དེ་བཞིན་ཉིད་དང་སངས་རྒྱས་དག ཅེས་སོགས་གསུངས། བདེན་
དང་བདེན་ལ་བཟོད་པ་དང༌། །ཞེས་སོགས་མདོར་བསྟན་རྒྱས་བཤད་ཀྱི་གཞུང་དང་། སྐབས་

འདིའི་མདོ་ཚིག་རྣམས་ཀྱིས་ཤེས་བཟོད་སྐད་ཅིག་མ་བཅུ་དྲུག་གི་རྣམ་པ་དངོས་སུ་མ་བསྟན་པར་
འདོད་པ་དེ་དག་འགོག་པ་ལ། ཁ་ཅིག་ནི་འདིར་ཚིག་ལེའུར་བྱས་པའི་དོན་ཉེ་བར་མཚོན་པ་ཞེས་
པ་ནས་ཚིགས་སུ་བཅད་པའི་དོན་ཡང་ཇི་ལྟར་དྲང་ཞེས་ཟེར་རོ་ཞེས་པའི་བར་གྱི་འགྲེལ་པ་རྣམས་
གསུངས༑ ཁ་ཅིག་ནི་འདིར་ཞེས་པ་ནས་རྣམས་སུའང་དེ་བཞིན་དུ་བལྟ་བར་བྱའོ་ཞེས་པའི་བར་
གྱི་བསྟན་པའི་ཕྱོགས་སྔ་ནི། བདེན་དང་བདེན་ལ་བཟོད་པ་དང༌། །ཞེས་སོགས་མདོར་བསྟན
རྒྱས་བཤད་ཀྱི་གཞུང་དང༌། དེ་དག་གི་དོན་སྟོན་པའི་མདོ་ཚིག་གིས་ཤེས་བཟོད་སྐད་ཅིག་མ་བཅུ
དྲུག་གི་རྣམ་པ་དངོས་སུ་མ་བསྟན་པར་རྗེས་ཀྱི་གནས་སྐབས་སུ་འབྱུང་བའི་ཕན་ཡོན་ཙམ་ཞིག་
བསྟན་པ་ཡིན་ནོ། །རྣམ་པ་རྣམས་ནི། གཞི་ཤེས་པ་ཡི་བྱེ་བྲག་རྣམས། །ཞེས་པའི་སྐབས་སུ་
སྟོན་པར་འགྱུར་བའི་ཕྱིར། གཞན་ཡང་། །དམིགས་པ་དང་ནི་རྣམ་པ་དང་། །ཞེས་སྐབས་དང་
པོའི་ངེས་འབྱེད་ཆ་མཐུན་སྟོན་པའི་གཞུང་ཚིག་དང་། གཟུགས་རྟག་མ་ཡིན། ཞེས་སོགས་
ཀྱིས་ཀྱང་རྣམ་པ་དངོས་སུ་མ་བསྟན་པར་རྗེས་ཀྱི་གནས་སྐབས་སུ་འབྱུང་བའི་ཕན་ཡོན་ཙམ་ཞིག་
སྟོན་པ་ཡིན་ནོ། །ཞེས་ཟེར་རོ་ཞེས་པའོ། །དེ་འགོག་པའི་རིགས་པ་ནི། གཞན་དག་ན་རེ། དེ་
དག་གིས་ནི་བསྒོམ་པའི་རིམ་པ་ལ་སོགས་པ་མ་བསྟན་པའི་ཕྱིར་ཞེས་པ་ནས་ཚིགས་སུ་བཅད་
པའི་དོན་ཡང་ཇི་ལྟར་དྲང་ཞེས་ཟེར་རོ་ཞེས་པའི་བར་གྱིས་སྟོན་པར་བྱེད་ལ། དེ་དག་གི་དོན་
ནི༑ དེ་བཞིན་ཉིད་དང་སངས་རྒྱས་དག ཅེས་སོགས་ཀྱི་གཞུང་ཚིག་འདི་རྣམས་ཆོས་
ཅན༑ ཁྱོད་ཀྱིས་མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པར་ཐལ། ཁྱོད་ཀྱིས་
མངོན་རྟོགས་ཀྱི་འཛིན་སྟངས་ཀྱི་རྣམ་པ་མཉམ་གཞག་ཏུ་སྒོམ་པའི་རིམ་པ་དང་རྗེས་ཐོབ་ཏུ་ཡིད་
ལ་བྱེད་པའི་རིམ་པ་ཅུང་ཟད་ཀྱང་མ་བསྟན་པའི་ཕྱིར། གཞན་ཡང་། དམིགས་པ་དང་ནི་རྣམ་པ་
དང༑ ༑ཞེས་སོགས་ཀྱིས་ཐེག་ཆེན་གྱི་སྦྱོར་ལམ་ཐེག་དམན་གྱི་སྦྱོར་ལམ་ལས་རྣམ་པའི་སྒོ་ནས་
ཁྱད་པར་དུ་འཕགས་པར་མ་བསྟན་པར་ཐལ། དེས་མངོན་པར་རྟོགས་པའི་རིམ་པ་ཅུང་ཟད་

ཀྱང་དངོས་སུ་མ་བསྟན་པའི་ཕྱིར། ཞེས་པའོ།།
བདེན་དང་བདེན་ལ་བཟོད་པ་དང་། །ཞེས་སོགས་ཀྱི་སྐབས་སུ་མཐའ་དཔྱད་
པ་ལ། རྟེན། ངོ་བོ། །སྐྱེ་ཚུལ་དང་གསུམ། དང་པོ་ལ། ལུས་རྟེན་དང༌། སེམས་རྟེན་
གཉིས༑ དང་པོ་ནི། སྒྲ་མི་སྙན་པ་དང་ཟ་མ་དང་མ་ནིང་གི་རྟེན་ལ་ཐེག་ཆེན་གྱི་མཐོང་ལམ་
གསར་དུ་སྐྱེ་བ་ནི་མ་ཡིན་ཏེ། དང་པོ་རྣམ་སྨིན་གྱི་སྒྲིབ་པ་ཤས་ཆེན་པོ་དང་ལྡན་ཞིང་ཕྱི་མ་ཉོན་
མོངས་པའི་སྒྲིབ་པ་ཤས་ཆེན་པོ་དང་ལྡན་པའི་ཕྱིར། དེ་རྣམས་མ་གཏོགས་པའི་གླིང་གསུམ་གྱི་
སྐྱེས་པ་དང་། བུད་མེད་དང༌། འདོད་པ་དང་། གཟུགས་ཁམས་ཀྱི་ལྷའི་རྟེན་ལ་ཐེག་ཆེན་གྱི་
མཐོང་ལམ་གསར་དུ་སྐྱེ་བ་ཡོད་དོ། །མཛོད་ལས། གོང་ན་མཐོང་ལམ་མེད། མི་སྐྱོ། ཞེས་
གསུངས་པ་དང་། བསྡུ་བ་ལས། གཟུགས་ཀྱི་ཁམས་དང་། གཟུགས་མེད་པའི་ཁམས་གོང་
མར་སྐྱེས་པས་ཀྱང་དང་པོར་བདེན་པ་རྣམས་མངོན་པར་མི་རྟོགས་ཏེ། འདིར་ལྟར་གནས་དེ་
དག་ནི་སྐྲོ་བར་འགྱུར་བ་དཀའ་བ་ཡིན་པས་རེ་ཞིག་སྐྱོ་བ་ཆུང་ངུས་ཀྱང་བདེན་པ་རྣམས་མངོན་
པར་མི་རྟོགས་ན་གང་ན་སྐྱོ་བ་ཆུང་ངུ་ཡང་ཐམས་ཅད་ཀྱི་ཐམས་ཅད་དུ་མེད་པས་ལྟ་སྨོས་ཀྱང་ཅི་
དགོས་པའི་ཕྱིར་རོ། །ཞེས་གསུངས་པ་རྣམས་དང་འགལ་བའི་སྐྱོན་མེད་དེ། དེ་དག་ནི་ཁམས་
གོང་མའི་རྟེན་ལ་མཐོང་ལམ་སྐྱེ་བ་ཤས་ཆུང་ཞིང་ཁམས་གོང་མའི་རྟེན་ལ་ཐེག་དམན་གྱི་མཐོང་
ལམ་གསར་དུ་སྐྱེ་བ་མེད་པ་ལ་དགོངས་ཀྱིས། དེའི་རྟེན་ལ་ཐེག་ཆེན་གྱི་མཐོང་ལམ་གསར་དུ་
སྐྱེ་བ་ནི་ཡོད་དེ། ལམ་ཤེས་ཀྱི་མདོ་འཆད་པའི་འཁོར་དུ་ལྷགས་པའི་འདོད་གཟུགས་ཀྱི་ལྷ་
རྣམས་ཀྱི་རྒྱུད་ལ་ལམ་ཤེས་དངོས་སུ་སྐྱེ་བའི་ཕྱིར་དུ་དེ་རྣམས་མངོན་པའི་ང་རྒྱལ་དང་བྲལ་བར་
བྱས་པ་གང་ཞིག ཚེ་འདིར་ལམ་ཤེས་མི་སྐྱེ་ན་ཚེ་ཕྱི་མར་སྐྱེ་བའི་ཕྱིར་དུ་ཚེ་འདིར་མངོན་པའི་ང་
རྒྱལ་དང་བྲལ་བར་བྱས་པ་ལ་འབྲེལ་པ་ལ་སོགས་མེད་པའི་ཕྱིར།
གཉིས་པ་སེམས་རྟེན་ནི། འདོད་སེམས་ནས་སྲིད་རྩེའི་སེམས་ཀྱི་བར་ཁམས་

གསུམ་གྱི་སེམས་དགུ་པོ་ཅི་རིགས་པའི་སེམས་རྟེན་བྱས་པ་ལ་བརྟེན་ནས་ཐེག་ཆེན་གྱི་མཐོང་
ལམ་གསར་དུ་སྐྱེ་བ་ཡོད་དེ། དེ་དག་གིས་སེམས་རྟེན་བྱས་པ་ལ་བརྟེན་ནས་ཐེག་ཆེན་གྱི་བྱང་
ཆུབ་ཡན་ལག་གསར་དུ་སྐྱེ་བ་ཡོད་པའི་ཕྱིར་ཏེ། འགྲེལ་ཆེན་ལས། གང་ཡང་འདོད་པ་ཁམས་
དང་སྲིད་རྩེ་ན། །བྱང་ཆུབ་ལམ་གྱི་ཡན་ལག་སྤངས་ཞེས་བྱ་བ་ནི། ཐབས་ལ་མི་མཁས་པ་ཉན་
ཐོས་ཀྱི་དབང་དུ་བྱས་པ་ཡིན་གྱི། དེ་དང་འདི་ལ་འགལ་བ་མེད་ངོ༌། །ཞེས་གསུངས་པའི་
ཕྱིར༑ བསྡུ་བ་ལས། བདེན་པ་མངོན་པར་རྟོགས་པ་ནི་བསམ་གཏན་རྣམས་ཁོ་ན་དང་བསམ་
གཏན་དང་པོའི་ཉེར་བསྡོགས་མི་ལྕོགས་པ་མེད་པ་ལ་བརྟེན་ནས་ཀྱང་མངོན་པར་རྟོགས་པར་
འགྱུར་གྱི་འདི་ལྟར་གཟུགས་མེད་པའི་སྙོམས་པར་འཇུག་པ་རྣམས་ལས་ནི་མ་ཡིན་ཏེ། འདི་
ལྟར་གཟུགས་མེད་པའི་སྙོམས་པར་འཇུག་པའི་ལམ་ནི་ཞི་གནས་ཤས་ཆེ་བ་ཡིན་ལ། ལྷག་
མཐོང་ཆུང་བ་ཡིན་པས་ལྷག་མཐོང་ཆུང་བའི་ལམ་གྱིས་ནི་བདེན་པ་རྣམས་མངོན་པར་རྟོགས་
པར་མི་ནུས་པའི་ཕྱིར་རོ། །ཞེས་གསུངས་པས་མི་གནོད་དེ། དེ་ནི་ཐེག་དམན་གྱི་མཐོང་ལ
གསར་དུ་མི་སྐྱེ་བའི་དབང་དུ་བྱས་པའི་ཕྱིར།
གཉིས་པ་ངོ་བོ་བཤད་པ་ལ། མཛོད་པ་རྣམས་ནི། དེ་ལ་སྐད་ཅིག་བཅོ་ལྔ་
ནི༑ ༑མ་མཐོང་མཐོང་ཕྱིར་མཐོང་བའི་ལམ། །ཞེས་གསུངས་པས། ཤེས་བཟོད་སྐད་ཅིག་མ་
བཅོ་ལྔ་པོ་མཐོང་ལམ་དང་། བཅུ་དྲུག་པ་ལམ་རྗེས་ཤེས་སྒོམ་ལམ་དུ་བཞེད་དེ་དེ་ཡང་ཆོས་
བཟོད་བཞིས་རིམ་པ་བཞིན་དུ་འདོད་པའི་སྡུག་བསྔལ་མཐོང་སྤང་ནས་ལམ་མཐོང་སྤང་གི་བར་
བཞིའི་དངོས་གཉེན་བྱེད། ཆོས་ཤེས་བཞི་དེ་རྣམས་སྤངས་པའི་རྣམ་གྲོལ་ལམ་དང༌། རྗེས་
བཟོད་བཞི་རིམ་པ་བཞིན་ཁམས་གོང་མའི་སྡུག་བསྔལ་མཐོང་སྤང་ནས་ལམ་མཐོང་སྤང་གི་བར་
བཞིའི་དངོས་གཉེན་དང་། རྗེས་ཤེས་བཞི་དེ་རྣམས་སྤངས་པའི་རྣམ་གྲོལ་ལམ་དུ་བཞེད། ཀུན་
ལས་བཏུས་པ་ནི། ཆོས་བཟོད་བཞི་པོ་ནི་རིམ་པ་བཞིན་ཁམས་གསུམ་གྱི་སྔག་བསྔལ་མཐོང་

སྤང་ནས་དེའི་ལམ་མཐོང་སྤང་གི་བར་གྱི་དངོས་གཉེན་བར་ཆད་མེད་ལམ་དང་། ཆོས་ཤེས་
བཞི་ནི་རིམ་པ་བཞིན་དེ་རྣམས་སྤངས་པའི་རྣམ་གྲོལ་ལམ་དང་། རྗེས་བཟོད་བཞིས་ཆོས་བཟོད་
དང་ཆོས་ཤེས་ལ་དམིགས་ནས་འདི་དག་གིས་ནི་འཕགས་པའི་ཆོས་ཐོབ་པའི་རྒྱུའོ་སྙམ་དུ་འཛིན་
པར་བྱེད། རྗེས་ཤེས་བཞིས་ནི་རྗེས་བཟོད་ལ་དམིགས་ནས་འདི་དག་གིས་ནི་འཕགས་པའི་ཆོས་
ཐོབ་པའི་རྒྱུའོ་སྐམ་དུ་འཛིན་པར་བྱེད་ཅེས་བཞེད་དོ། གཉིས་ཀས་ཐེག་པ་ཆེ་ཆུང་གི་མཐོང་ལམ་
གཉིས་སྐེ་ཚུལ་མཚུངས་པར་ཡང་བཞེད་པ་ཡིན་ནོ།།
དབུ་མ་པ་རང་གི་ལུགས་ལ་འགྲེལ་ཆེན་གྱི་དོགས་གཅོད་མདོར་བསྡུས་ཏེ་
བསྟན་པ། མཚན་ཉིད། དབྱེ་བ་སྟེ་གསུམ། དང་པོ་ལ། ཁ་ཅིག ཐེག་ཆེན་གྱི་མཐོང་ལམ་
སྡུག་བསྔལ་ཆོས་བཟོད་ཀྱིས་བདེན་བཞིའི་ཆོས་ཉིད་དུས་སྐད་ཅིག་མ་གཅིག་ལ་མངོན་སུམ་
གྱིས་རྟོགས་པས་སྡུག་བསྔལ་ཤེས། ཀུན་འབྱུང་སྤོང་། །འགོག་པ་མངོན་དུ་བྱེད། ལམ་སྒོམ་
པར་བྱེད་པས་བྱ་བའི་མངོན་པར་རྟོགས་པའི་འབྲས་བུའི་མངོན་པར་རྟོགས་པ་སྐད་ཅིག་མ་
གཅིག་ཡིན་ཀྱང་། ལྡོག་པའི་སྒོ་ནས་སྐད་ཅིག་མ་བཅུ་དྲུག་གོ །ཞེས་ཟེར་བ་ནི་མི་འཐད་
དེ༑ འགོག་པ་མངོན་དུ་བྱེད་ཅེས་པའི་དོན་ཡང་མ་འོངས་པ་ན་མངོན་དུ་བྱེད་པར་འགྱུར་བ་ལ་
བྱེད་དམ། སྔར་སྔོན་དུ་བྱས་ཟིན་པ་ལ་བྱེད། དང་པོ་ལྟར་ན་སྔ་ཕྱི་གཉིས་ལ་སྐད་ཅིག་མ་གཅིག་
དང༑ བཅུ་དྲུག་གི་ཁྱད་པར་མི་འཐད་པར་འགྱུར། ཕྱི་མ་ལྟར་ན་ཐེག་ཆེན་གྱི་མཐོང་ལམ་བར་
ཆད་མེད་ལམ་དང༌། དེའི་རྣམ་གྲོལ་ལམ་གཉིས་ཅིག་ཅར་དུ་སྐྱེ་པར་འགྱུར་བ་དང༌། འགོག་
བདེན་ཐོབ་པ་ལ་ལམ་བདེན་ཐོབ་པ་སྔོན་དུ་འགྲོ་མི་དགོས་པའི་ཉེས་པར་འགྱུར་རོ། །ཡང་ཁ་
ཅིག་རྣམ་འགྲེལ་ལས། དོན་གྱི་རང་གྱི་ངོ་བོ་གཅིག བདག་ཉིད་མངོན་སུམ་ཡིན་པ་ལ། །ཚད་
མ་རྣམས་ཀྱིས་བརྟག་བྱ་གང༌། །མ་མཐོང་ཆ་གཞན་ཅིག་ཞིག་ཡོད། ཅེས་གསུངས་པའི་ཚུལ་
གྱིས་སོ་སོར་རྟོགས་པའི་མངོན་པར་རྟོགས་པ་ཡང་སྐད་ཅིག་མ་གཅིག་ཡིན་ནོ། །ཞེས་ཟེར་བ་

འདིས་ཤེས་བཟོད་སྐད་ཅིག་མ་བཅུ་དྲུག་ཅིག་ཅར་དུ་སྐྱེ་བར་འདོད་པ་ཡིན་པས་མི་འཐད་
དེ༑ ཐེག་ཆེན་གྱི་མཐོང་ལམ་བར་ཆད་མེད་ལམ་དང་། ཐེག་ཆེན་གྱི་མཐོང་ལམ་རྣམ་གྲོལ་ལམ་
ཅིག་ཅར་དུ་སྐྱེ་བར་འགྱུར་བ་དང༌། ཐེག་ཆེན་གྱི་མཐོང་ལམ་བར་ཆད་མེད་ལམ་ལ་གནས་པ་ལ་
རྒྱུན་ཞུགས་ཞུགས་པ་དང་། དེའི་རྣམ་འགྲོལ་ལམ་ལ་གནས་པ་ལ་རྒྱུན་ཞུགས་འབྲས་གནས་ཀྱི་
མིང་གིས་གདགས་སུ་མི་རུང་བར་འགྱུར་བའི་ཕྱིར། འོ་ན། འགྲེལ་ཆེན་ལས། བརྒྱད་པ་ལ་
སོགས་པའི་གནས་སྐབས་ཀྱང་འཐད། ཅེས་གསུངས་པའི་དོན་ཇི་ལྟར་ཡིན་ཞེ་ན། དེ་ནི་བརྒྱད་
པ་སྟེ་རྒྱུན་དུ་ཞུགས་པ་དང་སྤངས་རྟོགས་ཆོས་མཐུན་བརྩི་བར་ཡོད་པ་ལ་དགོངས་སོ། །དེ་ཡང་
འགྲེལ་ཆེན་ལས། གཟུགས་ཆོས་མཐུན་པ་མཐོང་པ་ལས། །ཉ་ཕྱིས་ལ་དངུལ་རྣམ་པ་
ལྟར༑ ༑གལ་ཏེ་འཁྲུལ་པའི་རྒྱུ་མཚན་གྱིས། །ཡོན་ཏན་གཞན་སྦྱོར་མི་བྱེད་ན། །དེ་ལྟར་འགྱུར་
བ་ཞིག་ན། ཕྱིན་ཅི་ལོག་གི་སྒྲོ་འདོགས་དུ་མ་ཡོད་པས་རིགས་པའི་སྟོབས་ཀྱིས་སྐད་ཅིག་མ་
གཅིག་ཡིན་ཀྱང་ལྡོག་པའི་སྒོ་ནས་སྐད་ཅིག་མ་བཅུ་དྲུག་ཏུ་བཤད་ལ། བཟོད་པ་དང་ཤེས་པ་སྔ་
ཕྱི་རིམ་ཅན་དུ་སྐྱེ་བས་ཞུགས་གནས་ཀྱི་རྣམ་གཞག་ཀྱང་འཐད་པ་ཡིན་ནོ། །ཞེས་གསུངས་
སོ༑ ༑འདི་འགྲེལ་ཆེན་གྱི་རང་ལུགས་ཀྱང་ཡིན་ནོ། འདིའི་དོན་ལ་ཁ་ཅིག་ན་རེ། ཐེག་ཆེན་གྱི་
མཐོང་ལམ་མཉམ་གཞག་གི་སྐབས་སུ་ཚད་མ་མི་འདྲ་བ་བཅུ་དྲུག་རིམ་ཅན་དུ་སྐྱེ་བའི་དོན་ཡིན་
ཞེས་གསུངས་པ་མི་འཐད་དེ། དེ་མཉམ་གཞག་ལས་ལངས་པའི་རྗེས་ཐོབ་ཀྱི་སྐབས་སུ་ངེས་
ཤེས་མི་འདྲ་བ་བཅུ་དྲུག་རིམ་ཅན་དུ་སྐྱེ་ཞེས་པའི་དོན་ཡིན་པའི་ཕྱིར་ཏེ། ཐེག་ཆེན་གྱི་མཐོང་ལམ་
མཉམ་གཞག་སྡུག་བསྔལ་ཆོས་བཟོད་ལྟ་བུས་བདེན་བཞི་མི་རྟག་ལ་སོགས་བཅུ་དྲུག་གི་ཆོས་
ཉིད་མངོན་སུམ་གྱིས་རྟོགས་པའི་སྒོ་ནས་ཤེས་སྒྲིབ་ཀུན་བརྟགས་ཀྱིས་བོན་གྱི་དངོས་གཉེན་བྱེད་
པ་དང་ཤེས་སྒྲིབ་ཀུན་བརྟགས་ཀྱི་ས་བོན་སྤངས་པ་དང་དུས་མཉམ་དུ་སྡུག་བསྔལ་རྟག་འཛིན་
སོགས་ལོག་ཞུགས་ཀུན་བརྟགས་བཅུ་དྲུག་གི་ས་བོན་ཡང་སྤངས་པར་འགྱུར་བས། དེ་སྤངས་

པའི་ལག་རྗེས་ལ་རྗེས་ཐོབ་ཀྱི་སྐབས་སུ་ཚད་མ་དང་འདྲ་བའི་མི་རྟག་སོགས་བཅུ་དྲུག་ངེས་པའི་
ངེས་ཤེས་མི་འདྲ་བ་བཅུ་དྲུག་རིམ་ཅན་དུ་སྐྱེ་བའི་དོན་ཡིན་པའི་ཕྱིར། གཞན་ཡང་། དེའི་མཇུག་
ཏུ་རྣམ་པ་ཇི་ཙམ་ཞིག་གསལ་བའི་དེ་དག་གི་ཤེས་པ་འཁྲུལ་པའི་རྒྱུའི་མཚན་མ་དང་བྲལ་བར་
འགྱུར་བ་དེ་ཙམ་གྱིས་ཁྱད་པར་དུ་འཕགས་པའི་ཕྱིར། ཞེས་གསུངས་པའི་དོན་ནི་འདི་ལྟར་ཡིན་
ཏེ༑ ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ལྟ་བུས་བདེན་བཞི་མི་རྟག་སོགས་བཅུ་
དྲུག་གི་ཆོས་ཉིད་མངོན་སུམ་གྱིས་རྟོགས་པའི་བྱེད་ལས་ལ་བརྟེན་ནས་བདེན་འཛིན་ཀུན་བརྟགས་
དང་བདེན་བཞི་ལ་ལོག་བར་ཞུགས་པའི་ལོག་ཞུགས་བཅུ་དྲུག་གི་ས་བོན་སྤོང་ནུས་པས་རྗེས་
ཐོབ་གྱི་གནས་སྐབས་སུ་མི་རྟག་ལ་སོགས་བཅུ་དྲུག་རྟོགས་པའི་ངེས་ཤེས་སོ་སོ་སྐྱེ་བོ་ལས་
ཆེས་ཁྱད་པར་དུ་འཕགས་པ་སྐྱེ་ཞེས་པའི་དོན་ཡིན་ནོ།།
གཉིས་པ་ནི། ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་ཐེག་ཆེན་གྱི་
བདེན་པ་མངོན་རྟོགས། ཐེག་ཆེན་གྱི་མཐོང་ལམ་གྱི་མཚན་ཉིད། གཉིས་པ་ནི། དེ་ལ་དབྱེ་
ན༑ ཐེག་ཆེན་གྱི་མཐོང་ལམ་བཟོད་པ་བརྒྱད་དང༌། དེའི་ཤེས་པ་བརྒྱད་དེ་བཅུ་དྲུག་ཏུ་ཡོད་
ལ༑ བསྡུ་ན། ཐེག་ཆེན་གྱི་མཐོང་ལམ་བར་ཆད་མེད་ལམ་དང་། །དེའི་རྣམ་གྲོལ་ལམ་གཉིས་
སུ་འདུ་བ་ཡིན་ཏེ། ཐེག་ཆེན་གྱི་མཐོང་ལམ་བཟོད་པ་བརྒྱད་པོ་ངོ་བོ་གཅིག་དང་དེའི་ཤེས་པ་
བརྒྱད་པོ་ངོ་བོ་གཅིག་ཡིན་པའི་ཕྱིར། དང་པོ་གྲུབ་སྟེ། ཐེག་ཆེན་གྱི་མཐོང་ལམ་བར་ཆད་མེད་
ལམ་དེ། ཐེག་ཆེན་གྱི་མཐོང་ལམ་བཟོད་པ་བརྒྱད་ཀ་ཡིན་པའི་ཕྱིར་ཏེ། དེ་སྡུག་བསྔལ་བདེན་
པའི་ཆོས་ཉིད་མངོན་སུམ་གྱིས་གསར་དུ་རྟོགས་པ་ལ་མི་སྐྲག་པར་བཟོད་ཅིང་བདེན་འཛིན་ཀུན་
བརྟགས་ཀྱི་དངོས་གཉེན་བར་ཆད་མེད་ལམ་ཡིན་པའི་ཆ་ནས་སྡུག་བསྔལ་ཆོས་བཟོད་དང་སྡུག་
བསྔལ་ཆོས་བཟོད་དེའི་ཆོས་ཉིད་མངོན་སུམ་གྱིས་གསར་དུ་རྟོགས་པ་ལ་མི་སྐྲག་པར་བཟོད་
ཅིང༑ བདེན་འཛིན་ཀུན་བརྟགས་ཀྱི་དངོས་གཉེན་བར་ཆད་མེད་ལམ་ཡིན་པའི་ཆ་ནས་སྡུག་

བསྔལ་རྗེས་བཟོད་དུ་འཇོག་ཅིང༌། དེ་བཞིན་དུ་བདེན་པ་གཞན་རྣམས་ལ་ཡང་བཞག་པར་བྱ་བ་
ཡིན་པ་གང་ཞིག དེས་བདེན་བཞིའི་ཆོས་ཉིད་དུས་ཅིག་ཅར་དུ་མངོན་སུམ་གྱིས་གསར་དུ་
རྟོགས་པའི་ཕྱིར། སྡུག་བསྔལ་ཆོས་བཟོད་ཀྱིས་སྡུག་བསྔལ་བདེན་པའི་ཆོས་ཉིད་མངོན་སུམ་
གྱིས་རྟོགས་ལ་ཀུན་འབྱུང་གི་ཆོས་ཉིད་མངོན་སུམ་གྱིས་རྟོགས་པར་མི་འདོད་པ་ལ་ནི། མཉན་
བྱ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཁས་ལེན་དགོས་པ་སོགས་ཉེས་པ་དུ་མའི་འབྱུང་
ཁུངས་སུ་འགྱུར་བའི་ཕྱིར། རྩ་རྟགས་གཉིས་པ་གྲུབ་སྟེ། བདེན་འཛིན་ཀུན་བརྟགས་ལས་
དངོས་སུ་གྲོལ་མ་ཐག་པའི་ཐེག་ཆེན་གྱི་མཐོང་ལམ་རྣམ་གྲོལ་ལམ་དེ་སྡུག་བསྔལ་བདེན་པའི་
ཆོས་ཉིད་མངོན་སུམ་གྱིས་རྟོགས་ཤིང་དེ་དེ་ཡིན་པའི་ཆ་ནས་སྡུག་བསྔལ་ཆོས་ཤེས་སུ་འཇོག་པ་
དང༑ ཆོས་ཤེས་དེའི་ཆོས་ཉིད་མངོན་སུམ་གྱིས་རྟོགས་ཤིང་དེ་འདྲའི་རྣམ་གྲོལ་ལམ་ཡིན་པའི་
ཆ་ནས་སྡུག་བསྔལ་རྗེས་ཤེས་དང༌། དེ་བཞིན་དུ་བདེན་པ་གཞན་རྣམས་ལ་ཡང་བཞག་པར་བྱ་བ་
ཡིན་པའི་ཕྱིར། ཁ་ཅིག་ན་རེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་ཆོས་བཟོད་
ཤུགས་ལ་རྟོགས་པར་འདོད་པ་མི་འཐད་དེ། རྣམ་བཤད་སྙིང་པོའི་རྒྱན་དུ། ཐེག་ཆེན་གྱི་མཐོང་
ལམ་སྡུག་བསྔལ་ཆོས་བཟོད་ཀྱིས་སྡུག་བསྔལ་བདེན་པ་ཤུགས་ལ་རྟོགས་པར་འདོད་པ་ལ་
གནོད་བྱེད་གང་གསུངས་པ་འདིར་ཡང་མཚུངས་པའི་ཕྱིར་རོ།།
༈ གསུམ་པ་སྐྱེ་ཚུལ་ལ། དང་པོར་ཐེག་ཆེན་གྱི་མཐོང་ལམ་བཟོད་པ་བརྒྱད་
ཅིག་ཅར་དུ་སྐྱེ་ཞིང་དེའི་རྗེས་སུ་ཤེས་པ་བརྒྱད་ཅིག་ཅར་དུ་སྐྱེ་སྟེ། བཟོད་པ་བརྒྱད་དོན་གཅིག་
ཅིང་ཤེས་པ་བརྒྱད་དོན་གཅིག་པ་གང་ཞིག་བཟོད་པའི་རྗེས་སུ་ཤེས་པ་སྐྱེ་བའི་ཕྱིར། ཐེག་ཆེན་
བཞིན་དུ་ཉན་ཐོས་དང་རང་རྒྱལ་ལ་ཡང་དང་པོར་བཟོད་པ་བརྒྱད་ཅིག་ཅར་དུ་སྐྱེ་ཞིང་དེ་རྗེས་
ཤེས་པ་བརྒྱད་ཅིག་ཅར་དུ་སྐྱེ་བ་ཡིན་ཏེ། ཉན་ཐོས་ཀྱི་མཐོང་ལམ་བར་ཆད་མེད་ལམ་དེ་ཉན་ཐོས་
ཀྱི་མཐོང་ལམ་བཟོད་པ་བརྒྱད་ཀ་དང༌། ཉན་ཐོས་ཀྱི་མཐོང་ལམ་རྣམ་གྲོལ་ལམ་དེ་ཉན་ཐོས་ཀྱི་

མཐོང་ལམ་ཤེས་པ་བརྒྱད་ཀར་དུ་འཇོག་པ་གང་ཞིག དེ་རང་རྒྱལ་ལ་ཡང་མཚུངས་པའི་
ཕྱིར༑ དང་པོ་གྲུབ་སྟེ། དེ་གང་ཟག་གི་བདག་འཛིན་ཀུན་བརྟགས་ཀྱི་དངོས་གཉེན་བར་ཆད་
མེད་ལམ་ཡིན་པའི་ཆ་ནས་དེ་བརྒྱད་ཀ་རུ་བཞག་པའི་ཕྱིར། གཉིས་པ་གྲུབ་སྟེ། དེ་གང་ཟག་གི་
བདེན་འཛིན་ཀུན་བརྟགས་ལས་དངོས་སུ་གྲོལ་མ་ཐག་པའི་ཉན་ཐོས་ཀྱི་མཐོང་ལམ་རྣམ་གྲོལ་
ལམ་ཡིན་པའི་ཆ་ནས་དེ་བརྒྱད་ཀ་རུ་བཞག་པའི་ཕྱིར། གསུམ་པ་གྲུབ་སྟེ། ཕྱི་རོལ་དོན་འཛིན་
གྱི་ཤེས་སྒྲིབ་ཀུན་བརྟགས་ཀྱི་དངོས་གཉེན་བར་ཆད་མེད་ལམ་ཡིན་པའི་ཆ་ནས་རང་རྒྱལ་གྱི་
མཐོང་ལམ་བཟོད་པ་བརྒྱད་ཀ་རུ་བཞག་ཅིང༌། དེ་ལས་དངོས་སུ་གྲོལ་མ་ཐག་པའི་རྣམ་གྲོལ་
ལམ་ཡིན་པའི་ཆ་ནས་རང་རྒྱལ་གྱི་མཐོང་ལམ་ཤེས་པ་བརྒྱད་ཀ་རུ་བཞག་པའི་ཕྱིར།
ཐེག་ཆེན་མཐོང་ལམ་བར་ཆད་མེད་ལམ་པའི་རྒྱུད་ལ་བྱམས་སོགས་ཚད་མེད་
བཞི་དང་། ཐེག་ཆེན་སེམས་བསྐྱེད་སོགས་སྤྱོད་ཕྱོགས་ཐབས་ཀྱི་ཆ་རྣམས་སྔར་བསྒོམས་ཤིང་
ཕྱིས་ཀྱང་བསྒོམ་པར་འགྱུར་པའི་ནུས་པ་མཐུ་ཅན་མ་ཉམས་པར་ཡོད་པས་ཤེས་སྒྲིབ་ཀུན་
བརྟགས་ཀྱི་ས་བོན་སྤོང་ནུས་ལ། ཐེག་པ་གསུམ་གྱི་རྟོགས་རིགས་ཀྱི་ཉམས་ལེན་མཐའ་དག་
གིས་ཟིན་པའི་སྒོ་ནས་གང་ཟག་གི་བདག་འཛིན་ཀུན་བརྟགས་དང་། གཟུང་བ་ཕྱི་རོལ་དོན་དུ་
འཛིན་པའི་སྒྲིབ་པ་ཀུན་བརྟགས་ཀྱི་ས་བོན་ཡང་སྤོང་ནུས་པ་ཡིན་ཀྱང་དེའི་རྒྱུད་ལ་ཐེག་ཆེན་
སེམས་བསྐྱེད་དང༌། གང་ཟག་གི་བདག་མེད་དང་། གཟུང་བ་ཕྱི་རོལ་དོན་གྱིས་སྟོང་བར་
རྟོགས་པའི་ཤེས་པ་མེད་པས་དང་པོར་འདའ་བྱེད་ཀྱི་མཐོང་ལམ་སྐྱེས་ནས་དེའི་རྗེས་སུ་འདའ་
བྱའི་མཐོང་ལམ་སྐྱེ་བ་ཡིན་ནོ། །བདེན་དང་བདེན་ལ་བཟོད་པ་དང་། །ཞེས་སོགས་ཀྱི་ངག་དོན་
ནི༑ ཐེག་པ་གསུམ་གྱི་ཉམས་ལེན་གྱི་རིགས་མཐའ་དག་ཚང་བའི་སྒོ་ནས་སྲིད་ཞིའི་མཐའ་
འགོག་པར་བྱེད་པའི་ཕན་ཡོན་ཆེན་པོ་ཅན་གྱི་མཉམ་གཞག་ཤེས་བཟོད་སྐད་ཅིག་མ་བཅུ་དྲུག་པོ་
ཆོས་ཅན། སྐབས་འདི་ནས་དངོས་སུ་བསྟན་པའི་ཐེག་ཆེན་གྱི་མཐོང་ལམ་ཡིན་ཏེ། སྐབས་འདི་

ནས་དངོས་སུ་བསྟན་པའི་ཐེག་ཆེན་གྱི་བདེན་པ་མངོན་རྟོགས་ཡིན་པའི་ཕྱིར།
༈ དེའི་རྒྱུན་ལ་གོམས་པ་ལྷུར་ལེན་བྱེད་པའི་ཚུལ་ནི། ཀུན་ནས་ཞི་དང་
ཐམས་ཅད་ལ། །ཞེས་པ་མན་ཆད་ཀྱིས་འཆད་ལ། དེའི་ཚུལ་ནི་ཐེག་ཆེན་གྱི་སྒོམ་ལམ་གྱི་བྱེད་
པ་དང་པོར་འཆད་པའི་རྒྱུ་མཚན་ཇི་ལྟ་བུ་སྙམ་ན། ཐེག་ཆེན་གྱི་སྒོམ་ལམ་གྱི་བྱེད་པ་ཕན་ཡོན་དེ་
ཡང་ཐེག་ཆེན་གྱི་སྒོམ་ལམ་ལ་ལྟོས་ཏེ་བརྗོད་པར་བྱ་བ་ཉུང་བ་དང་གདུལ་བྱ་ཐེག་ཆེན་གྱི་སྒོམ་
ལམ་བསྒོམ་པ་ལ་གཞོལ་ཞིང་བརྩོན་པས་འཇུག་པར་འགྱུར་བའི་རྒྱུ་མཚན་གྱིས་ཡིན་ཞེས་འཆད་
པ་ནི། བརྗོང་པར་བྱ་བ་ཉུང་བ་ཉིད་དང་། གདུལ་བྱ་འབྲས་བུ་ལ་གཞོལ་བ་ཉིད་དུ་ཞུགས་པའི་
ཕྱིར་རེ་ཞིག་དེའི་བྱེད་པ། ཞེས་གསུངས་ཤིང་། སྒྲའི་བསྟན་བཅོས་ལས་ཀྱང༌། གཉིས་ལས་
མཆོད་པར་འོས་པ་འམ། །ཡང་ན་ཡི་གེ་རབ་ཉུང་བ། །ཞེས་གསུངས་པའི་ཕྱིར། དེ་ཡང་གང
ཞེ་ན། ཀུན་ནས་ཞི་དང་ཐམས་ཅད་ལ། །ཞེས་སོགས་ཀྱིས་སྟོན་པར་བྱེད་ལ། སྐབས་འདིར་
བསྟན་གྱི་སྒོམ་ལམ་གྱི་བྱེད་པ་ཕན་ཡོན་ནི་ཐེག་ཆེན་གྱི་སྒོམ་ལམ་ཐོབ་པའི་ཕན་ཡོན་ཡིན་ལ་དེ་ལ་
དྲུག་ཏུ་སྟོན་པའི་རྒྱུ་མཚན་ཡོད་དེ། ཐེག་ཆེན་གྱི་སྒོམ་ལམ་ཐོབ་པའི་སྐྱེས་བུའི་བྱེད་འབྲས་ཀྱི་
དབང་དུ་བྱས་ནས་ཀུན་ནས་ཞི་བའི་བྱེད་པ། ཐམས་ཅད་འདུད་པའི་བྱེད་པ། ཉོན་མོངས་པ་ལས་
རྒྱལ་བའི་བྱེད་པ། གནོད་པས་བརྫི་བར་མི་ནུས་པའི་བྱེད་པ་སྟེ་བཞི་པོ་དེ་བཞག རྒྱུ་མཐུན་གྱི་
འབྲས་བུའི་དབང་དུ་བྱས་ནས་མངོན་པར་བྱང་ཆུབ་པའི་བྱེད་པ་དེ་བཞག །དེའི་བདག་འབྲས་ཀྱི་
དབང་དུ་བྱས་ནས་རྟེན་གྱི་ཡུལ་མཆོད་པར་བྱ་བ་ཉིད་དུ་བྱེད་པའི་བྱེད་པ་དེ་བཞག་པའི་
ཕྱིར༑ ཕན་ཡོན་དེ་ལྟ་བུ་ཐོབ་པར་བྱེད་པ་ལ་ཐེག་ཆེན་གྱི་སྒོམ་ལམ་བསྒོམ་དགོས་པས་བྱེད་པ་
བཤད་པའི་རྗེས་སུ་སྒོམ་ལམ་འཆད་རིགས་ཤིང་། དེ་ལ་ཡང་ཟག་བཅས་སྒོམ་ལམ་དང་ཟག་
མེད་སྒོམ་ལམ་གཉིས་སུ་ཡོད་ཅེས་འཆད་པ་ལ། བྱེད་པའི་འོག་ཏུ་སྒོམ་པའི་ལམ་སྟེ། ཞེས་
སོགས་གསུངས། ཟག་བཅས་སྒོམ་ལམ་དང་པོར་འཆད་པ་ནི། བཤད་པའི་རིམ་པའི་དབང་དུ་

བྱས་པ་ཡིན་ཏེ། ཟག་བཅས་སྒོམ་ལམ་དེ་ཡང་བསོད་ནམས་ཀྱི་ཚོགས་མཐའ་ཡས་པ་གསོག་
པའི་ཁྱད་པར་དུ་བྱས་ནས་བསྟན་པས་གདུལ་བྱས་བསོད་ནམས་ཀྱི་ཚོགས་མཐའ་ཡས་པ་
གསོག་པ་ལ་དོན་གཉེར་སྐྱེ་བའི་ཕྱིར་དུ་དང་པོར་སྟོན་པའི་ཕྱིར། ཟག་བཅས་སྒོམ་ལམ་ལ་
གསུམ་ཡོད་པའི་མོས་པ་སྒོམ་ལམ་དང་པོར་འཆད་པ་ནི། རང་གཞན་གྱི་དོན་དུ་དགེ་རྩ་རྒྱ་ཆེན་
པོ་གསར་དུ་གསོག་པའི་དབང་དུ་བྱས་ནས་འཆད་པ་ཡིན་ཏེ། ཉི་སྣང་ལས། དེ་ལ་མོས་པ་ཡིད་
ལ་བྱེད་པས་ནི་འབྱུང་ཁུངས་དག་ནས་གསེར་གྱི་གར་བུ་བཞིན་དུ་བསོད་ནམས་མངོན་པར་འདུ་
བྱེད་དོ། །ཞེས་གསུངས་པའི་ཕྱིར། དེ་ཡང་ཇི་ལྟ་བུ་སྙམ་ན། དེ་སྟོན་པ་ནི། མོས་པ་རང་གི་
དོན་དང་ནི། །ཞེས་སོགས་གསུངས། གདུལ་བྱ་རྣམས་མོས་པ་སྒོམ་ལམ་ལ་སྤྲོ་བ་བསྐྱེད་པའི་
ཕྱིར་དུ་དེའི་ཕན་ཡོན་སྟོན་པ་ལ། ཤེས་རབ་ཕ་རོལ་ཕྱིན་པ་ལ། །ཞེས་སོགས་གསུངས་པ་ཡིན་
ཏེ༑ འདི་ཉིད་ལས། དེ་སྒོམ་པའི་བྱང་ཆུབ་སེམས་དཔའ་སྤྲོ་བ་བསྐྱེད་པའི་ཕྱིར། ཞེས་སོགས་
གསུངས་པའི་ཕྱིར། མོས་པ་སྒོམ་ལམ་གྱི་རྗེས་སུ་བསྔོ་བ་སྒོམ་ལམ་འཆད་པའི་རྒྱུ་མཚན་ནི་
མོས་པའི་སྒོ་ནས་བསགས་པའི་དགེ་རྩ་རྣམས་རྫོགས་བྱང་དུ་བསྔོས་པས་གནས་སྐབས་སུ་མི་
ཟད་པའི་ཕྱིར་དུ་ཡིན་ཏེ། ཉི་སྣང་ལས། བསྔོ་བ་ཡིད་ལ་བྱེད་པས་ནི་དེ་གསེར་མགར་གྱིས་
བརྒྱན་བཞིན་དུ། ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་བྱེད་དོ། །ཞེས་གསུངས་
པའི་ཕྱིར། འོ་ན་དེ་ཡང་གང་སྙམ་ན། དེ་འཆད་པ་ནི། ཡོངས་སུ་བསྔོ་བ་ཁྱད་པར་ཅན། །ཞེས་
སོགས་གསུངས། འདིར་བསྔོ་བ་བཅུ་གཉིས་སྟོན་པའི་རྒྱུ་མཚན་ཡོད་དེ། བྱེད་ལས་ཁྱད་པར་
ཅན་གྱི་བསྔོ་བའི་དབང་དུ་བྱས་ནས་ཡིད་ལ་བྱེད་པ་ཁྱད་པར་ཅན་གྱི་བསྔོ་བ་དེ་བཞག བསྔོ་བྱ་
ཚུལ་ཁྲིམས་ལ་སོགས་པའི་ཕུང་པོ་ལ་བདེན་ཞེན་འགོག་པའི་དབང་དུ་བྱས་ནས་མི་དམིགས་
པའི་བསྔོ་བ་དེ་བཞག སྔོ་བྱེད་སེམས་ལ་བདེན་ཞེན་འགོག་པའི་དབང་དུ་བྱས་ནས་ཕྱིན་ཅི་མ་
ལོག་པའི་བསྔོ་བ་དེ་བཞག སྔོ་བ་པོ་ལ་བདེན་ཞེན་འགོག་པའི་དབང་དུ་བྱས་ནས་བདེན་པའི་

བསྔོ་བ་དེ་བཞག རང་གི་དགེ་བ་དང་སངས་རྒྱས་ཀྱི་དགེ་བ་ལ་བཟང་ངན་གྱི་བདེན་ཞེན་འགོག་
པའི་དབང་དུ་བྱས་ནས་དེ་བཞིན་གཤེགས་པའི་དགེ་བའི་རྩ་བའི་ཚོགས་ཀྱི་རང་བཞིན་དྲན་པའི་
བསྔོ་བ་དེ་བཞག ཕྱིན་དྲུག་གི་དགེ་བའི་རྩ་བ་ལ་བཟང་ངན་དུ་བདེན་ཞེན་འགོག་པའི་དབང་དུ་
བྱས་ནས་ཐབས་ལ་མཁས་པ་དང་བཅས་པའི་བསྔོ་བ་དེ་བཞག བསྔོ་བ་ཐམས་ཅད་ལ་འཁོར་
གསུམ་དུ་བདེན་ཞེན་འགོག་པའི་དབང་དུ་བྱས་ནས་མཚན་མ་མེད་པའི་བསྔོ་བ་དེ་བཞག སངས་
རྒྱས་ཀྱི་སར་སྔོ་བར་བྱེད་པའི་དབང་དུ་བྱས་ནས་སངས་རྒྱས་ཀྱི་གནང་བའི་བསྔོ་བ་དེ་
བཞག འཁོར་བའི་རྒྱུར་བསྔོ་བ་འགོག་པའི་དབང་དུ་བྱས་ནས་ཁམས་གསུམ་དུ་གཏོགས་པ་མ་
ཡིན་པའི་བསྔོ་བ་དེ་བཞག བསྔོ་བ་གཅིག་ཉིད་དཔེ་གསུམ་ལ་ལྟོས་ནས་གསུམ་དུ་འཇོག་པའི་
དབང་དུ་བྱས་ནས་བསོད་ནམས་ཆེན་པོ་འབྱུང་བའི་བསྔོ་བ་ཆུང་འབྲིང་ཆེན་པོ་གསུམ་པོ་དེ་
བཞག་པའི་ཕྱིར། ཐེག་ཆེན་གྱི་བསྔོ་བ་སྒོམ་ལམ་བཤད་པའི་རྗེས་སུ། རྗེས་སུ་ཡི་རང་སྒོམ་
ལམ་བཤད་པའི་རྒྱུ་མཚན་ནི། རང་གཞན་གྱི་དགེ་རྩ་ལ་རྗེས་སུ་ཡི་རང་སྒོམ་པའི་སྒོ་ནས་དགེ་རྩ་
གོང་འཕེལ་དུ་བྱེད་པའི་རྒྱུ་མཚན་གྱིས་ཡིན་ཏེ། ཉི་སྣང་ལས། རྗེས་སུ་ཡི་རང་བ་ཡིད་ལ་བྱེད་
པས་ནི། རང་དང་གཞན་གྱི་བསོད་ནམས་བྱ་བ་མཉམ་པ་ཉིད་འཐོབ་བོ། །ཞེས་གསུངས་པའི་
ཕྱིར། དེ་གང་སྐམ་ན་དེ་སྟོན་པ་ལ། ཐབས་དང་མི་དམིགས་པ་དག་གིས། །ཞེས་སོགས་
གསུངས༑
༈ ཟག་བཅས་སྒོམ་ལམ་བཤད་པའི་རྗེས་སུ་ཟག་མེད་སྒོམ་ལམ་འཆད་ལ་དེ་
ལ་ཡང་སྒྲུབ་པ་སྒོམ་ལམ་དང་རྣམ་དག་སྒོམ་ལམ་གཉིས་སུ་ཕྱེ་བའི་སྒོ་ནས་འཆད་པར་བྱེད་པ་
ཡིན་ཏེ། དེ་ཡོན་ཏན་སྒྲུབ་པར་བྱེད་པ་དང་སྤང་བྱ་སེལ་བར་བྱེད་པ་གཉིས་ཀྱི་དབང་དུ་བྱས་ནས་
འཆད་པ་གང་ཞིག དང་པོའི་དབང་དུ་བྱས་ནས་སྒྲབ་པ་སྒོམ་ལམ་བཞག གཉིས་པའི་དབང་དུ་
བྱས་ནས་རྣམ་དག་སྒོམ་ལམ་བཞག་པའི་ཕྱིར། ཉི་སྣང་ལས། ཟག་པ་མེད་པའང་མངོན་པར་

སྒྲུབ་པའི་མཚན་ཉིད་དང་། ཤིན་ཏུ་རྣམ་པར་དག་པའི་མཚན་ཉིད་དོ། ཞེས་དང༌། འགྲེལ་པ་
འདི་ཉིད་ལས། ཟག་པ་དང་བཅས་པའི་འོག་ཏུ་ཟག་པ་མེད་པའི་སྒོམ་པའི་ལམ་སྟེ་དེ་ཡང་རྣམ་
པ་གཉིས་སོ། །ཞེས་གསུངས་པའི་ཕྱིར། དེ་གཉིས་ཀྱི་ནང་ནས་དང་པོར་སྒྲུབ་པ་སྒོམ་ལམ་
བཤད་པ་ནི། བཤད་རིམ་གྱི་དབང་དུ་བྱས་པ་ཡིན་ཏེ། སྒྲུབ་པ་སྒོམ་ལམ་དེ་རྣམ་དག་སྒོམལམ་
ལས་བཤད་པར་བྱ་བ་ཉུང་བའི་ཕྱིར། འོ་ན་དེ་ཡང་གང་སྙམ་ན་དེ་འཆད་པ་ལ། དེ་ཡི་ངོ་བོ་ཉིད་
མཆོག་ཉིད། །ཅེས་སོགས་གསུངས། དེ་ཡང་གང་གིས་སྒྲུབ་པའི་དབང་དུ་བྱས་ནས། དེ་ཡི་
ངོ་བོ་ཉིད། ཅེས་དང་། ཚུལ་ཇི་ལྟར་སྒྲུབ་པའི་དབང་དུ་བྱས་ནས། མཆོག་ཉིད། ཀུན་ལ་མངོན་
པར་འདུ་མི་བྱེད། །ཅེས་གསུངས། གང་སྒྲུབ་པའི་དབང་དུ་བྱས་ནས། ཆོས་རྣམས་དམིགས་
སུ་མེད་པར་ནི། །ཞེས་པ་རྐང་པ་གཉིས་གསུངས། རྣམ་དག་སྒོམ་ལམ་འཆད་པ་ལ་ཡང་དེ་སྐྱེ་
བ་ལ་རྒྱུ་འདི་ལྟ་བུ་ཞིག་དགོས་སོ་ཞེས་འཆད་པ་ནི། སངས་རྒྱས་བསྟེན་དང་སྦྱིན་སོགས་
དང༑ ༑ཞེས་སོགས་དང་། དེ་ལ་འགལ་རྐྱེན་འདི་ལྟ་བུ་དང་བྲལ་བ་ཞིག་དགོས་སོ་ཞེས་འཆད་
པ་ནི། ཆོས་ཀྱིས་ཕོངས་པའི་རྒྱ་དག་ནི། །ཞེས་སོགས་གསུངས། རྣམ་དག་སྒོམ་ལམ་གྱིས་
ཐོབ་པའི་འབྲས་བུ་རྣམ་དག་སྤྱིར་སྟོན་པ་ནི། འབྲས་བུ་དག་པ་གཟུགས་ལ་སོགས། །ཞེས་
སོགས་གསུངས། དེ་ལྟ་བུའི་རྣམ་དག་གི་དབྱེ་བ་བྱེ་བྲག་ཏུ་སྟོན་པ་ལ། ཉོན་མོངས་ཤེས་བྱ་
ལམ་གསུམ་གྱི །ཞེས་སོགས་གསུངས། རྣམ་དག་སྒོམ་ལམ་གྱི་ངོ་བོ་འཆད་པ་ནི། ས་དགུ་
ལ་ནི་ཆེན་པོ་ཡི། །ཞེས་སོགས་གསུངས། སྤང་གཉེན་གྱི་རིམ་པ་ལ་དོགས་པ་སྤང་བ་ལ། དེ་
ལ་ཀླན་ཀ་སྤངས་པ་ཡི། ཞེས་སོགས་གསུངས།
༈ བྱེད་པའི་འོག་ཏུ་ཞེས་སོགས་ཀྱི་སྐབས་སུ་མཐའ་དཔྱད་པ་ལ། ཐེག་པ་
ཆེན་པོའི་སྒོམ་ལམ་གྱི་རྟེན་དང་། བརྟེན་པ་སྒོམ་ལམ་གཉིས། དང་པོ་ལ་ལུས་རྟེན་
དང༑ སེམས་རྟེན་གཉིས། དང་པོ་ནི། གླིང་གསུམ་གྱི་སྐྱེས་བ་དང་། བུད་མེད་འདོད་ལྷ་རིག་

དྲུག་གཟུགས་ཁམས་པའི་ལྷའི་རྟེན་ལ་དེ་སྐྱེ་བ་ཡོད་ཀྱི། གཟུགས་མེད་ཁམས་ཀྱི་རྟེན་ལ་མེད་
དེ༑ གཟུགས་མེད་ཀྱི་རྟེན་ཅན་གྱི་བྱང་ཆུབ་སེམས་དཔའ་མི་སྲིད་པའི་ཕྱིར་ཏེ། མདོ་སྡུད་པ་
ལས༑ བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། །གཟུགས་མེད་ཁམས་སུ་སྐྱེ་བ་
དོན་དུ་གཉེར་མི་བྱེད། །ཅེས་གསུངས་པའི་ཕྱིར། ཉན་ཐོས་ཀྱི་སྒོམ་ལམ་ནི་ཁམས་གསུམ་གའི་
རྟེན་ལ་གསར་དུ་སྐྱེ་བ་ཡོད་ལ། རང་རྒྱལ་གྱི་སྒོམ་ལམ་ནི་འདོད་པ་ཁོ་ནའི་རྟེན་ལ་གསར་དུ་སྐྱེ་
བ་ཡོད་ཀྱི། ཁམས་གོང་གི་རྟེན་ལ་མེད་དེ། རང་རྒྱལ་སློབ་པ་ཡིན་ན། འདོད་པའི་རྟེན་ཅན་ཡིན་
དགོས་པའི་ཕྱིར།
༈ གཉིས་པ་སེམས་རྟེན་ནི། ཐེག་དམན་གྱི་སྒོམ་ལམ་ནི་ཟག་མེད་ས་དགུ་པོ་
ཅི་རིགས་པས་སེམས་རྟེན་བྱས་པ་ལས་སྐྱེ་བ་ཡོད་ལ་ཐེག་ཆེན་གྱི་སྒོམ་ལམ་ཁམས་གསུམ་གྱི་
སེམས་དགུ་པོ་ཅི་རིགས་པས་སེམས་རྟེན་བྱས་པ་ལས་སྐྱེ་བ་ཡོད་དེ། བྱང་སེམས་ཐབས་ལ་
མཁས་པས་འདོད་སེམས་དང་། སྲིད་རྩེའི་སེམས་ལ་བརྟེན་ནས་ཀྱང་སྒོམ་ལམ་གསར་དུ་སྐྱེ་
ནུས་པར་འགྲེལ་ཆེན་ལས་གསུངས་པའི་ཕྱིར། གཉིས་པ་ལ་མཚན་ཉིད་དང༌། དབྱེ་བ་
གཉིས༑ དང་པོ་ནི། ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་ཐེག་ཆེན་གྱི་རྗེས་ལ་མངོན་
རྟོགས༑ ཐེག་ཆེན་སྒོམ་ལམ་གྱི་མཚན་ཉིད། གཉིས་པ་ནི། དེ་ལ་དབྱེ་ན། ཐེག་ཆེན་གྱི་ཟག་
བཅས་སྒོམ་ལམ་དང༌། དེའི་ཟག་མེད་སྒོམ་ལམ་གཉིས། དང་པོ་ལ། མཚན་ཉིད། དབྱེ་
བ༑ ས་མཚམས་དང་གསུམ། དང་པོ་ནི། སྒྲ་དོན་འདྲེས་རུང་དུ་འཛིན་པའི་རྟོག་པར་གྱུར་པའི་
ཐེག་ཆེན་གྱི་རྗེས་ལ་མངོན་རྟོགས། དེའི་མཚན་ཉིད་ཡིན་ཏེ། སྐབས་འདིའི་ཟག་བཅས་ཟག་
མེད་ཀྱི་ཁྱད་པར་སྟོན་པ་ན། འགྲེལ་བ་ཚིག་གསལ་ལས། ཟག་པ་དང་བཅས་པ་དང་ཟག་པ་
མེད་པའི་བྱེ་བྲག་ནི་རྣམ་པར་རྟོག་པ་དང་བཅས་པ་དང་དེ་དང་བྲལ་བར་གཙོ་བོར་གྱུར་
པའོ༑ ༑ཞེས་གསུངས་པའི་ཕྱིར། གཉིས་པ་ནི། དེ་ལ་དབྱེ་ན། ཐེག་ཆེན་གྱི་མོས་པ། བསྔོ་

བ༑ རྗེས་སུ་ཡི་རང་སྒོམ་ལམ་དང་གསུམ། དང་པོ་ནི། ཡུམ་དོན་གསུམ་གྱི་འབྱུང་གནས་སུ་
ཡིད་ཆེས་ཤིང་དགེ་རྩ་གསར་དུ་གསོག་པའི་ལྡོག་ཆ་ནས་བཞག་པའི་རང་གཞན་གྱི་དོན་དུ་དགེ་
རྩ་རྣམ་གསར་དུ་གསོག་པའི་རབ་ཏུ་ཕྱེ་བའི་རིགས་སུ་གནས་པའི་རྟོག་པར་གྱུར་པའི་ཐེག་ཆེན་
གྱི་རྗེས་ལ་མཐོན་རྟོགས་སུ་དམིགས་པ། དེའི་མཚན་ཉིད་གཉིས་པ་ནི། དེ་ལ་དབྱེ་ན། ཐེག་
ཆེན་གྱི་རང་དོན་དང་གཉིས་དོན་གཞན་དོན་མོས་པ་སྒོམ་ལམ་སྟེ་གསུམ་ཡོད་ལ། དེ་གསུམ་
ཡང་རིམ་པ་བཞིན། ཡུམ་རང་དོན་གཉིས་དོན་གཞན་དོན་གྱི་འབྱུང་གནས་སུ་ཡིད་ཆེས་ཤིང་
དགེ་རྩ་གསར་དུ་གསོག་པ་ཙམ་གྱི་ལྡོག་ཆ་ནས་བཞག་པས་ལྡོག་པ་ཐ་དད་པ་ཙམ་ཡིནགྱི་
འགལ་བ་ནི་མ་ཡིན་ལ། དེ་རེ་རེ་ལ་ཡང་ཆུང་འབྲིང་ཆེན་པོ་གསུམ་གསུམ་དུ་ཕྱེ་བས་དགུ །དེ་
རེ་རེ་ལ་ཡང་ཆུང་འབྲིང་ཆེན་པོ་གསུམ་གསུམ་དུ་ཕྱེ་བས་ཉི་ཤུ་རྩ་བདུན་དུ་ཡོད་དོ། །འོ་ན་འངིའི་
མོས་ཡུལ་ཡུམ་དེ་གང་ལ་བྱེད་ཟེར་ན། གཞུང་ལམ་འབྲས་བུའི་ཤེར་ཕྱིན་གསུམ་ག་ལ་བྱ་བར་
འགྲེལ་ཆེན་ལས་གསུངས་པ་ལྟར་རོ།།
༈ གཉིས་པ་ཐེག་ཆེན་གྱི་བསྔོ་བ་སྒོམ་ལམ་ལ་མཚན་ཉིད་དང༌། དབྱེ་བ་
གཉིས༑ དང་པོ་ནི། རང་གཞན་གྱི་དགེ་རྩ་རྫོགས་བྱང་དུ་སྒྱུར་བར་བྱེད་པའི་རབ་ཏུ་ཕྱེ་བའི་
རིགས་སུ་གནས་པའི་རྟོག་པར་གྱུར་པའི་ཐེག་ཆེན་གྱི་རྗེས་ལ་མངོན་རྟོགས། དེའི་མཚན་
ཉིད༑ གཉིས་པ་ནི། དེ་ལ་དབྱེ་ན་བཅུ་གཉིས་སུ་ཡོད། གསུམ་པ་ཐེག་ཆེན་གྱི་རྗེས་སུ་ཡི་རང་
སྒོམ་ལམ་ལ་མཚན་ཉིད་དང༌། དབྱེ་བ་གཉིས། དང་པོ་ནི། རང་གཞན་གྱི་དགེ་རྩ་ལ་དགའ་བ་
སྒོམ་པའི་རབ་ཏུ་ཕྱེ་བའི་རིགས་སུ་གནས་པའི་རྟོག་པར་གྱུར་པའི་ཐེག་ཆེན་གྱི་རྗེས་ལ་མངོན་
རྟོགས༑ དེའི་མཚན་ཉིད། གཉིས་པ་ནི། དེ་ལ་དབྱེ་ན། ཆུང་འབྲིང་ཆེན་པོ་གསུམ་དུ་ཡོད་
དོ༑ ༑གསུམ་པ་ས་མཚམས་ནི། ཐེག་ཆེན་གྱི་ཟག་བཅས་སྒོམ་ལམ་གསུམ་ག་ཡང་ས་གཉིས་
པའི་རྗེས་ཐོབ་ཡེ་ཤེས་ནས་ས་བཅུ་པའི་རྗེས་ཐོབ་དགུའི་གནས་སྐབས་སུ་འཇོག་པ་ཡིན་

ཏེ༑ སྙིང་པོའི་རྒྱན་ལས་དེ་གསུམ་ག་ཡང་ཐེག་ཆེན་གྱི་སྒོམ་ལམ་རྗེས་ཐོབ་དགུའི་གནས་སྐབས་
ཙམ་དུ་འཇོག་པར་གསུངས་པའི་ཕྱིར། དེ་ལྟར་གསུངས་པས་ས་གཉིས་པའི་བར་ཆད་མེད་
ལམ་ལ་གནས་པ་སོགས་སྟོང་ཉིད་ལ་མངོན་སུམ་གྱིས་མཉམ་པར་བཞག་པའི་བྱང་སེམས་སྒོམ་
ལམ་པའི་རྒྱུད་ལ་ཟག་བཅས་སྒོམ་ལམ་མེད་པར་གྲུབ་ལ། དེ་གྲུབ་པས་དེའི་རྒྱུད་ལ་ཀུན་རྫོབ་
པའི་རྣམ་པ་ཅན་གྱི་ལམ་མེད་པར་ཡང་གྲུབ་པ་ཡིན་ནོ། ༈ གཉིས་པ་ཐེག་ཆེན་གྱི་ཟག་མེད་
སྒོམ་ལམ་ལ་མཚན་ཉིད་དང་། དབྱེ་བ་གཉིས། དང་པོ་ནི། སྒྲ་དོན་འདྲེས་རུང་དུ་འཛིན་པའི་
རྟོག་པ་དང་བྲལ་ཞིང་གསལ་སྣང་ཅན་གྱི་ཐེག་ཆེན་གྱི་རྗེས་ལ་མངོན་རྟོགས། དེའི་མཚན་
ཉིད༑ གཉིས་པ་ནི། དེ་ལ་དབྱེ་ན། སྒྲུབ་པ་སྒོམ་ལམ་དང་། རྣམ་དག་སྒོམ་ལམ་གཉིས། འདི་
གཉིས་ཀྱི་ཁྱད་པར་ནི། དེ་གཉིས་གང་རུང་ཡང་ཡིན། རང་གི་འབྲས་བུར་གྱུར་པའི་རྟོགས་པ་
མཐར་ཐུག་གི་ལག་རྗེས་གཙོ་བོར་འཇོག་པའི་རབ་ཏུ་ཕྱེ་བའི་རིགས་སུ་གནས་པ་ཡང་ཡིན་པའི་
གཞི་མཐུན་པར་གྱུར་པའི་ཐེག་ཆེན་གྱི་རྗེས་ལ་མངོན་རྟོགས། དེའི་མཚན་ཉིད། གཉིས་པའི་
མཚན་ཉིད་ནི། དེ་གཉིས་གང་རུང་ཡང་ཡིན། གཙོ་བོར་སྤངས་པ་མཐར་ཐུག་གི་ལག་རྗེས་
འཇོག་པའི་རབ་ཏུ་ཕྱེ་བའི་རིགས་སུ་གནས་པ་ཡང་ཡིན་པའི་གཞི་མཐུན་པར་གྱུར་པའི་ཐེག་ཆེན་
གྱི་རྗེས་ལ་མངོན་རྟོགས། དེའི་མཚན་ཉིད། དེ་གཉིས་ཀྱི་ས་མཚམས་ནི། ས་དང་པོ་ནས་བཅུ་
པའི་བར་ན་ཡོད། བྱེད་པའི་འོག་ཏུ་ཞེས་སོགས་ཀྱི་ངག་དོན་ནི། ཐེག་ཆེན་གྱི་སྒོམ་ལམ་གྱི་བྱེད་
པ་ཕན་ཡོན་གྱི་རྗེས་སུ་ཐེག་ཆེན་གྱི་སྒོམ་ལམ་འཆད་རིགས་ཏེ། ཐེག་ཆེན་གྱི་སྒོམ་ལམ་གྱི་བྱེད་
པ་ཕན་ཡོན་ཐོབ་པ་ལ་ཐེག་ཆེན་གྱི་སྒོམ་ལམ་བསྒོམ་དགོས་པའི་ཕྱིར། ཐེག་ཆེན་གྱི་སྒོམ་ལམ་དེ་
ཡང་གཉིས་སུ་ཡོད་དེ། ཐེག་ཆེན་གྱི་ཟག་བཅས་སྒོམ་ལམ་དང་དེའི་ཟག་མེད་སྒོམ་ལམ་གཉིས་
སུ་ཡོད་པའི་ཕྱིར། འབྲས་བུ་དག་པ་གཟུགས་ལ་སོགས་ཞེས་པར་མཐའ་དཔྱད་པ་ལ། མདོ་
ལས༑ གཟུགས་རྣམ་པར་དག་པ་གང་ཡིན་པ་དེ་འབྲས་བུ་རྣམ་པར་དག་པ་ཉིད་དོ། །ཞེས་རྣམ་

མཁྱེན་གྱི་བར་ལ་སྦྱར་ནས་གསུངས་ལ། དེའི་འོག་ཏུ་རབ་འབྱོར་གཞན་ཡང་གཟུགས་རྣམ་པར་
དག་པ་གང་ཡིན་པ་དེ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་ཉིད་དེ། དེ་ལྟར་ན་
གཟུགས་རྣམ་པར་དག་པ་དང་འབྲས་བུ་རྣམ་པར་དག་པ་འདི་ལ་གཉིས་སུ་མེད་དེ་གཉིས་སུ་
བྱར་མེད་སོ་སོ་མ་ཡིན་ཐ་མི་དད་དོ། །ཞེས་རྣམ་མཁྱེན་གྱི་བར་ལ་སྦྱར་ནས་གསུངས་ལ། དེའི་
དགོངས་པ་འགྲེལ་བ་ལ་འདིར། འབྲས་བུ་དག་པ་གཟུགས་ལ་སོགས། །ཞེས་སོགས་
གསུངས༑ འགྲེལ་བའི་ཚུལ་ཡང༌། མདོ་ལས། འབྲས་བུ་རྣམ་གྲོལ་ལམ་གྱི་སྟེང་གི་རང
བཞིན་རྣམ་དག་དང་། དེའི་ཡུལ་ཆོས་རྣམས་ཀྱི་སྟེང་གི་རང་བཞིན་རྣམ་དག་གཉིས་དག་པ་
རིགས་གཅིག་ཏུ་དངོས་སུ་བསྟན་ནས། དེ་གཉིས་ཀྱི་སྟེང་གི་བློ་བུར་རྣམ་དག་གཉིས་དག་པ་
རིགས་གཅིག་ཏུ་ཤུགས་ལ་བསྟན་ཏོ། བསྟན་བཅོས་སུ་དེ་གཉིས་གོ་བཟློག་སྟེ་སྟོན་པས་ས་
གཉིས་པའི་རྣམ་གྲོལ་ལམ་ཆོས་ཅན། ཁྱོད་རང་གི་ངོ་སྐལ་གྱི་སྤང་བྱར་གྱུར་པའི་དྲི་མས་དག་
པ་ན་ཁྱོད་ཀྱི་ཡུལ་དུ་གྱུར་པའི་ཆོས་རྣམས་ཀྱང་དྲི་མ་དེས་དག་པས་ཁྱབ་སྟེ། ཁྱོད་དྲི་མ་དེས་
དག་པའི་དག་པ་དང་ཁྱོད་ཀྱི་ཡུལ་དུ་གྱུར་པའི་ཆོས་རྣམས་དྲི་མ་དེས་དག་པའི་དག་པ་གཉིས་
དག་བྱ་གཅིག་གིས་དབེན་པའི་རྣམ་དག་རིགས་གཅིག་ཡིན་པའི་ཕྱིར།
༈ ཉོན་མོངས་ཤེས་བྱ་ལམ་གསུམ་གྱི །ཞེས་པར་མཐའ་དཔྱད་པ་ལ། ཉོན་
སྒྲིབ་ཀུན་བརྟགས་སྤངས་པའི་ཉན་ཐོས་ཀྱི་རྒྱུད་ཀྱི་སོ་སོར་བརྟགས་འགོག་ཉན་ཐོས་ཀྱི་གློ་བུར་
རྣམ་དག གཟུང་འཛིན་རྫས་ཐ་དད་དུ་འཛིན་པའི་སྒྲིབ་པ་ཀུན་བརྟགས་སྤངས་པའི་རང་རྒྱལ་གྱི་
རྒྱུད་ཀྱི་སོ་སོར་བརྟགས་འགོག་རང་རྒྱལ་གྱི་གློ་བུར་རྣམ་དག ཤེས་སྒྲིབ་ཀུན་བརྟགས་སྤངས་
པའི་བྱང་སེམས་ཀྱི་རྒྱུད་ཀྱི་སོ་སོར་བརྟགས་འགོག་བྱང་སེམས་ཀྱི་གློ་བུར་རྣམ་དག སྒྲིབ་
གཉིས་མ་ལུས་པར་སྤངས་པའི་སངས་རྒྱས་འཕགས་པའི་རྒྱུད་ཀྱི་སོ་སོར་བརྟགས་འགོག་
སངས་འཕགས་ཀྱི་གློ་བུར་རྣམ་དག་ཏུ་འཇོག་གོ །ཉན་རང་དགྲ་བཅོམ་པའི་རྒྱུད་ཀྱི་གློ་བུར་རྣམ་

དག་དང་། སངས་འཕགས་ཀྱི་རྒྱུད་ཀྱི་གློ་བུར་རྣམ་དག་རྣམས་ཉན་རང་གི་སྤང་བྱའི་གཙོ་བོ་
སྤངས་ཤིང་སྤོང་མི་དགོས་པར་མཚུངས་པ་ཤིན་ཏུ་བ་སྟེ་མཐར་ཐུག་པའི་རྣམ་དག་ཡིན་མ་ཡིན་
གྱི་ཁྱད་པར་མེད་དམ་སྙམ་ན། དེའི་ཁྱད་པར་ཡོད་དེ། ཉན་རང་དགྲ་བཅོམ་པ་རྣམས་ཉོན་སྒྲིབ་
སྤངས་ཀྱང་ཤེས་སྒྲིབ་མ་སྤངས་པས་དེ་སྤོང་བའི་ཕྱིར་དུ་ད་དུང་ལམ་ལ་སློབ་དགོས། སངས་
རྒྱས་འཕགས་པས་སྤང་བྱ་ཐམས་ཅད་སྤངས་པའི་བྲལ་བ་ཐོབ་ཟིར་པས་ལམ་ལ་སློབ་མི་དགོས་
པའི་ཕྱིར། དེས་ན་གློ་བུར་རྣམ་དག་དེ་ལ་བཞིར་ཡོད་དེ། ཉན་ཐོས་རང་རྒྱལ་བྱང་སེམས་
སངས་རྒྱས་འཕགས་པའི་གློ་བུར་རྣམ་དག་ཤིན་ཏུ་བ་རྣམས་སུ་ཡོད་པའི་ཕྱིར།
༈ ས་དགུ་ལ་ནི་ཞེས་སོགས་ཀྱི་ངག་དོན་ནི། རྣམ་དག་སྒོམ་ལམ་གྱིས་
བདེན་འཛིན་ཇི་ལྟར་སྤོང་བའི་ཚུལ་བཞག་ཏུ་ཡོད་དེ། ཐེག་པ་ཆེན་པོའི་སྒོམ་ལམ་བར་ཆད་མེད་
ལམ་ཆུང་ངུའི་ཆུང་ངུ་ནས་ཆེན་པོའི་ཆེན་པོའི་བར་དགུས་བདེན་འཛིན་ལྷན་སྐྱེས་ཆེན་པོའི་ཆེན་པོ་
ནས་ཆུང་ངུའི་ཆུང་ངུའི་བར་དགུ་རིམ་པ་བཞིན་སྤོང་བའི་ཕྱིར། ས་གཉིས་པ་གསུམ་པ་བཞི་པ་
ཐོབ་མ་ཐག་པའི་བར་ཆད་མེད་ལམ་གསུམ་གྱིས་རིམ་པ་བཞིན་ཐེག་ཆེན་གྱི་སྒོམ་ལམ་བར་ཆད་
མེད་ལམ་ཆུང་ངུའི་ཆུང་ངུ་ཆུང་ངུའི་འབྲིང་ཆུང་ངུའི་ཆེན་པོ་གསུམ་དང་། ས་ལྔ་པ་དྲུག་པ་
བདུན་པའི་བར་ཆད་མེད་ལམ་གསུམ་པོ་ཐེག་ཆེན་གྱི་སྒོམ་ལམ་བར་ཆད་མེད་ལམ་འབྲིང་སྐོར་
གསུམ༑ དག་པ་ས་གསུམ་གྱི་བར་ཆད་མེད་ལམ་གསུམ་པོ་དེ་ཐེག་ཆེན་གྱི་སྒོམ་ལམ་བར་ཆད་
མེད་ལམ་ཆེན་པོ་སྐོར་གསུམ་དུ་འཇོག་ཅིང༌། ས་བཅུ་པའི་བར་ཆད་མེད་ལམ་ས་བཅུ་པའི་
མཐར་བྱུང་ཡང་ས་གཞན་རྣམས་ཀྱི་བར་ཆད་མེད་ལམ་རྣམས་ས་དེ་དང་དེ་ཐོབ་མ་ཐག་ཏུ་བྱུང་བ་
ཡིན་ཏེ། ས་དེ་དག་གི་སྐབས་སུ་རང་རང་གི་ཡོངས་སྦྱོང་གི་ཆོས་རྣམས་ཡོངས་སུ་རྫོགས་པའི་
ཕྱིར་ཏེ། ས་བཅུ་པ་མ་གཏོགས་པའི་ས་དེ་དང་དེའི་རྣམ་གྲོལ་ལམ་ཡིན་ན། །ས་དེ་དང་དེའི་སྤང་
བྱ་སྤངས་ཤིང་ཡོན་ཏན་ཡོངས་སུ་རྫོགས་པས་ཁྱབ་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པའི་

མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་རྣམ་བཤད་སྙིང་
པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ལས། སྐབས་གཉིས་པའི་ཚིག་དོན་
ལེགས་པར་བཤད་ཟིན་ཏོ། །འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་
བར་གྱུར་ཅིག། ༎
བཀྲ་ཤིས་དགེ་ལེགས་འཕེལ།།

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་གསུམ་པའི་སྤྱི་དོན་
བཞུགས་སོ།།
༄༅། །གསུམ་པ་ལམ་ཤེས་རྣམ་པར་དག་བྱེད་ཀྱི་ཡན་ལག་གཞི་ཤེས་བཤད་པ་
ལ། སྐབས་གསུམ་པའི་བརྗོད་བྱའི་གཙོ་བོར་གྱུར་པའི་ངོ་བོ་ངོས་བཟུང་བ་དང༌། དེ་སྐབས་
གསུམ་པ་འདིར་ཇི་ལྟར་འཆད་པའི་ཚུལ་གཉིས། །དང་པོ་ནི། སློབ་དཔོན་སངས་རྒྱས་ཡེ་ཤེས་
ལ་སོགས་པ་ཁ་ཅིག་མི་མཐུན་ཕྱོགས་ཀྱི་གཞི་ཤེས་དེར་འདོད་པ་མི་འཐད་དེ། སྐབས་གསུམ་
པའི་དངོས་ཀྱི་བརྗོད་བྱའི་གཙོ་བོར་གྱུར་པའི་གཞི་ཤེས་ཡིན་ན། རྒྱན་གྱི་ཆེད་དུ་བྱ་བའི་གདུལ་
བྱའི་རྒྱུད་ལ་བསྐྱེད་དེ་ཉམས་སུ་བླང་བྱ་ཡིན་དགོས་པའི་ཕྱིར། ཁ་ཅིག གཞི་བདེན་པའི་རང་
བཞིན་མེད་པར་མངོན་སུམ་གྱིས་རྟོགས་པའི་ཡེ་ཤེས་དེར་འདོད་པ་ཡང་མི་འཐད་དེ། དེ་གཞི་
ཤེས་མ་ཡིན་པའི་ཕྱིར། དེས་ན་རང་ལུགས་ནི། དང་པོ་ཉིད་ནས་ཐེག་ཆེན་དུ་རིགས་ངེས་པའི་
བྱང་སེམས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་མངོན་སུམ་གྱིས་རྟོགས་པའི་གཞི་
ཤེས་དེ་ཡིན་ལ། དེ་སྐབས་གསུམ་པ་འདིར་འཆད་པའི་རྒྱུ་མཚན་སྟོན་པ་ལ། འགྲེལ་ཆེན་
ལས། ལམ་ཤེས་པ་ཉིད་ཀྱི་སྐབས་སུ་ཉན་ཐོས་ལ་སོགས་པའི་ལམ་ཡང་བཤད་པས་ཐམས་
ཅད་ཤེས་པ་ཉིད་བཤད་པ་མ་ཡིན་ནམ། ཡང་ཅིའི་ཕྱིར་ཐམས་ཅད་ཤེས་པ་ཉིད་ལོགས་ཤིག་ཏུ་
བསྟན་ཅེ་ན། དེ་བརྗོད་པར་བྱ་སྟེ་དེ་ལ། ལམ་ཤེས་ཉིད་ཀྱི་ཚུལ་ལ་ནི། །འཕགས་པའི་བདེན་པ་
བཞི་དག་གི །རྣམ་པ་མི་དམིགས་སྒོ་ནས་ནི། །ཉན་ཐོས་ལམ་འདི་ཤེས་པར་བྱ། །ཞེས་མི་

དམིགས་པར་བསྒོམ་པ་ལ་སོགས་པའི་རིམ་གྱིས་ཉན་ཐོས་ལ་སོགས་པའི་ལམ་བྱང་ཆུབ་
སེམས་དཔས་བསྒོམ་པར་བྱའོ་ཞེས་བརྗོད་པ་ཡིན་ནོ། །དེ་བས་ན་མི་རྟག་པ་ལ་སོགས་པའི་རྣམ་
པས་འཕངས་པ་རྣམས་ཀྱིས་གཞི་མ་ལུས་པ་ཡོངས་སུ་ཤེས་པ་ཡིན་པའི་དོན་དུ་ཐམས་ཅད་ཤེས་
པ་ཉིད་ལོགས་ཤིག་ཏུ་བཤད་པར་བཟུང་ངོ་། །ཞེས་གསུངས་པའི་ཕྱིར། འགྲེལ་པ་འདིར་ཡང་
གཞི་ཐམས་ཅད་ཡོངས་སུ་ཤེས་པ་མེད་པར། ཞེས་གསུངས་པའི་ཕྱིར།
དེ་དག་གི་དོན་ལ་ཁ་ཅིག སྐབས་གསུམ་པ་འདིར་གཞི་ཤེས་ལོགས་སུ་
འཆད་པ་མི་རིགས་པར་ཐལ། གཞི་ཤེས་སྐབས་གཉིས་པར་བཤད་ཟིན་པའི་ཕྱིར་ཏེ། སྐབས་
གཉིས་པར་ཉན་རང་གི་ལམ་ཤེས་པའི་ལམ་ཤེས་བཤད་ཟིན་པའི་ཕྱིར་ཞེ་ན། སྐབས་གསུམ་
པར་གཞི་ཤེས་ལོགས་སུ་འཆད་པའི་རྒྱུ་མཚན་ཡོད་དེ། ལམ་ཤེས་རྣམ་པར་དག་བྱེད་ཀྱི་ཡན་
ལག་ཏུ་དེ་འཆད་པའི་ཕྱིར་ཏེ། ལམ་ཤེས་རྒྱུད་ལ་བསྐྱེད་པ་ལ་ཐེག་ཆེན་སེམས་བསྐྱེད་རྒྱུད་ལ་
བསྐྱེད་པ་སྔོན་དུ་འགྲོ་དགོས་དེ་རྒྱུད་ལ་བསྐྱེད་པ་ལ་སྙིང་རྗེ་ཆེན་པོ་རྒྱུད་ལ་བསྐྱེད་པ་སྔོན་དུ་འགྲོ་
དགོས་དེ་རྒྱུད་ལ་བསྐྱེད་པ་ལ་མི་རྟག་སོགས་བཅུ་དྲུག་རྟོགས་པའི་སྐྱེས་བུ་འབྲིང་དང་མཐུན་
མོང་བའི་ལམ་གྱི་རིམ་པ་ལ་བློ་སྦྱང་བ་སྔོན་དུ་འགྲོ་དགོས་ཞེས་ཤེས་པར་བྱ་བའི་ཕྱིར་
དུ།།གཟུགས་མི་རྟག་པ་ཉིད་དུ་ཡིད་ལ་བྱའོ་ཞེས་སོགས་ཀྱི་མདོས་འཕངས་ཤིང་བསྟན་པའི་མི་
རྟག་སོགས་བཅུ་དྲུག་རྟོགས་པའི་གཞི་ཤེས་དེ་སྐབས་གསུམ་པ་འདིར་རྩལ་དུ་སྟོན་ནས་འཆད་
པའི་ཕྱིར། ཞེས་པའོ།།
༈ གཉིས་པ་ལ། བསྒོམ་བྱ་གཞི་ཤེས་མཚོན་བྱེད་ཀྱི་ཆོས། དེ་སྒོམ་བྱེད་ཀྱི་
སྦྱོར་བ། སྦྱོར་བ་དེ་སྒོམ་པའི་འབྲས་བུ་སྟེ་གསུམ། དང་པོ་འཆད་པ་ནི། ཚུ་རོལ་ཕ་རོལ་
མཐའ་ལ་མིན། །ཞེས་པ་ནས། ཇི་སྐད་བཤད་པ་འདིར་བཤད་བྱ། །ཞེས་པའི་བར་ཏེ། སྔར་
སྐབས་གཉིས་པར་བྱང་སེམས་ཀྱི་མཐོང་སྒོམ་གྱི་ལམ་གཉིས་སྲིད་ཞིའི་མཐའ་འགོག་བྱེད་དུ་

བསྟན་པ་ན། འོ་ན་མཐའ་དེ་གཉིས་འགོག་བྱེད་ཀྱི་ལག་རྗེས་མི་འདྲ་བ་ལམ་གང་གིས་བྱེད་པ་
ཡིན་སྐམ་པ་ལ། ཚུལ་རོལ་ཕ་རོལ་མཐའ་ལ་མིན། །ཞེས་སོགས་ཀྱིས་བྱང་འཕགས་ཀྱི་རྒྱུད་
ཀྱི་མི་རྟག་སོགས་མངོན་སུམ་དུ་རྟོགས་པའི་ཡེ་ཤེས་དེ་སྲིད་མཐའ་འགོག་བྱེད་དང་། དེའི་རྒྱུད་
ཀྱི་སྙིང་རྗེ་ཆེན་པོ་དེ་ཞི་མཐའ་འགོག་བྱེད་དུ་སྟོན་པའི་ཕྱིར། དེ་ལྟར་བསྟན་པའི་དགོས་པ་ཡང་
མཐའ་གཉིས་བཀག་ནས་མི་གནས་པའི་མྱང་འདས་སུ་འགྲོ་དགོས་པར་ཤེས་པའི་དོན་དུ་ཡིན་
ནོ། །དེས་ན་ཚུ་རོལ་ཅེས་སོགས་ཀྱིས་དངོས་སུ་མཐའ་གཉིས་འགོག་བྱེད་ཀྱི་ལམ་མི་འདྲ་བ་སོ་
སོར་བསྟན་པའི་སྒོ་ནས་བྱང་འཕགས་ཀྱི་གཞི་ཤེས་ཤེར་ཕྱིན་ལ་ཉེ་བར་བསྟན་ནས་དེའི་སྒྲུབ་བྱེད་
འཆད་པ་ལ། །དེ་ནི་ཐབས་ལ་མཁས་པ་ཡིས། །ཡང་དག་ཉེ་བ་ཉིད་དུ་བཤད། །ཅེས་
དང༌། གཞུང་སྔ་མས་ཤུགས་ལ་སྲིད་ཞི་གང་རུང་གི་མཐའ་ལ་གནས་པའི་ཉན་རང་གི་གཞི་
ཤེས་ཤེར་ཕྱིན་ལ་རིང་བར་བསྟན་ནས་དེའི་སྒྲུབ་བྱེད་སྟོན་པ་ལ། དེ་ནི་མཚན་མར་དམིགས་སྒོ་
ནས། །ཐབས་མ་ཡིན་པས་རིང་བ་སྟེ། །ཞེས་གསུངས་པ་ཡིན་ཏེ། འགྲེལ་ཆེན་ལས། དེ་ཉིད་
གཞུང་གཟུགས་པའི་དོན་ཁོ་ནར་རྗེས་སུ་འགྲོ་བ་དང་ལྡོག་པར་མཚན་མར་འཛིན་པ
དང་། མཚན་མ་མེད་པར་འཛིན་པ་བས་རྒྱལ་བའི་ཡུམ་ལ་རིང་བ་དང་ཅིག་ཤོས་སུ་
བསྟན། ཞེས་གསུངས་པའི་ཕྱིར། བྱང་སེམས་འཕགས་པས་མི་རྟག་སོགས་མངོན་སུམ་དུ་
ཤེས་པར་བྱེད་པའི་ཚེ་བདེན་འཛིན་དང་བཅས་པའི་སྒོ་ནས་ཤེས་པར་བྱེད་དམ། བདེན་འཛིན་
བཀག་པའི་སྒོ་ནས་ཤེས་པར་བྱེད་ཅེ་ན། དང་པོ་མི་རིགས་ཏེ། གཞི་ལམ་འབྲས་གསུམ་ལ་
མཚན་མར་འཛིན་པའི་བདེན་འཛིན་གྱིས་བཅིངས་པའི་གཞི་ཤེས་དེ་དང་པོ་ཉིད་ནས་ཐེག་ཆེན་དུ་
རིགས་ངེས་པའི་བྱང་སེམས་ཀྱི་ལམ་གྱི་གོལ་ས་མི་མཐུན་ཕྱོགས་ཡིན་པའི་ཕྱིར་ཞེས་སྒྲུབ་པར་
བྱེད་པ་ལ། གཟུགས་སོགས་ཕུང་པོ་སྟོང་ཉིད་དང་། །ཞེས་སོགས་དང༌། རྒྱལ་ལ་སོགས་ལ་
ཆགས་པ་ཕྲ། །ཞེས་སོགས་ཀྱི་གཞུང་གསུངས། དེས་ན་བདེན་འཛིན་བཀག་པའི་སྒོ་ནས་ཤེས་

པར་བྱེད་དགོས་ཏེ། གཞི་ལམ་འབྲས་གསུམ་བདེན་མེད་དུ་མངོན་སུམ་གྱིས་རྟོགས་པའི་མཉམ་
གཞག་བར་ཆད་མེད་ལམ་དེས་གཞི་ལམ་འབྲས་གསུམ་བདེན་པར་འཛིན་པའི་བདེན་འཛིན་གྱི་
དངོས་གཉེན་བྱེད་པའི་ཕྱིར་ཞེས་སྟོན་པ་ལ། སྦྱིན་ལ་སོགས་ལ་ངར་འཛིན་མེད། །ཅེས་སོགས་
དང་། ཆོས་རྣམས་རང་བཞིན་གཅིག་པར་ནི། །ཞེས་སོགས་ཀྱི་གཞུང་གསུངས། བདེན་འཛིན་
གྱིས་བཅིངས་པའི་ལམ་དེ་བྱང་སེམས་ཀྱི་ལམ་གྱི་གོལ་ས་མི་མཐུན་ཕྱོགས་ཡིན་པའི་རྒྱུ་མཚན་
ཡང་ཆོས་རྣམས་ཀྱི་གནས་ལུགས་སྟོང་པ་ཉིད་དེ་ཟབ་པའི་རྒྱུ་མཚན་གྱིས་ཡིན་ཞེས་སྟོན་པ་
ལ། ཆོས་ཀྱི་ལམ་ནི་རང་བཞིན་གྱིས། །ཞེས་སོགས་གསུངས། དེ་ཟབ་པའི་རྒྱུ་མཚན་སྟོན་པ་
ལ། མཐོང་བ་ལ་སོགས་བཀག་པ་ཡིས། །ཞེས་སོགས་གསུངས། དེ་རྟོགས་དཀའ་བའི་རྒྱུ་
མཚན་སྟོན་པ་ལ། གཟུགས་ལ་སོགས་ལ་མི་ཤེས་ཕྱིར། །ཞེས་སོགས་གསུངས།
སྔར་བཤད་པའི་མི་མཐུན་ཕྱོགས་ཀྱི་གཞི་ཤེས་དང་། གཉེན་པོ་ཕྱོགས་ཀྱི་གཞི་
ཤེས་ཀྱི་མཇུག་བསྡུས་ནས་སྟོན་པ་ལ། དེ་ལྟར་ཀུན་ཤེས་ཉིད་ལུགས་ལ། །ཞེས་སོགས་
གསུངས་པ་ཡིན་ནོ། །དེ་སྒོམ་པར་བྱེད་པའི་སྦྱོར་བ་ལ་ཐབས་ཤེས་ཁྱད་པར་ཅན་དང་བྲལ་བའི་
སྒོ་ནས་མི་རྟག་སོགས་དོན་སྤྱིའི་ཚུལ་གྱིས་རྟོགས་པའི་སྦྱོར་བ་དང་། ཐབས་ཤེས་ཁྱད་པར་ཅན་
གཉིས་ཀྱིས་ཟིན་པའི་སྒོ་ནས་དེ་དོན་སྤྱིའི་ཚུལ་གྱིས་རྟོགས་པའི་སྦྱོར་བ་གཉིས་སུ་ཡོང་པ་
ལས། གཟུགས་སོགས་དེ་མི་རྟག་སོགས་དང་། །ཞེས་སོགས་ཀྱིས་དང་པོ་ཞར་བྱུང་དང་ཕྱི་མ་
དེ་བསྟན་བྱའི་གཙོ་བོར་བྱས་ནས་སྟོན་པ་ཡིན་ལ། དེ་ཡང་དེ་ལྟར་ཤུགས་ལ་སྟོན་གྱི་དངོས་སུ་ནི་
སྟོང་ཉིད་ཀྱི་རྣམ་པ་ཅན་གྱི་སྦྱོར་བ་གཅིག་སྟོན་པ་ཡིན་ཏེ། སྡུག་བསྔལ་ལ་སོགས་བདེན་པ་
ལ། །ཞེས་སོགས་མདོར་བསྟན་རྒྱས་བཤད་ཀྱི་སྐབས་ནས་བསྟན་པའི་མཐོང་ལམ་ཤེས་བཟོད་
སྐད་ཅིག་མ་བཅུ་དྲུག་གི་རིགས་འདྲར་གྱུར་པའི་སྦྱོར་ལམ་གཅིག་དངོས་སུ་བསྟན་པའི་
ཕྱིར། དེ་ཡང་། གཟུགས་སོགས་དེ་མི་རྟག་སོགས་དང་། །ཞེས་སོགས་ཀྱིས་གཞིའི་ངོ་བོ་དང་

ཁྱད་པར་ལ་བདེན་ཞེན་བཀག་ནས་སྒོམ་པའི་སྦྱོར་བའི་དབྱེ་བ་བསྟན་ནས་སྦོར་བ་དེའི་འཛིན་
སྟངས་སྟོན་པ་ནི། གཟུགས་ལ་སོགས་ལ་རློམ་མེད་པ། །ཞེས་སོགས་སོ། སྒོམ་པའི་འབྲས་
བུ་ནི། སྡུག་བསྔལ་ལ་སོགས་བདེན་པ་ལ། །ཞེས་སོགས་མདོར་བསྟན་རྒྱས་བཤད་ཀྱིས་སྟོན་
པར་བྱེད་ལ་དེ་དག་གིས་ཀྱང་ཐབས་ཤེས་ཁྱད་པར་ཅན་དང་བྲལ་བའི་སྒོ་ནས་མི་རྟག་སོགས་
མངོན་སུམ་གྱིས་རྟོགས་པའི་མཐོང་ལམ་ཞར་བྱུང་གི་ཚུལ་གྱིས་སྟོན་ཅིང་། ཐབས་ཤེས་ཁྱད་
པར་ཅན་གྱིས་ཟིན་པའི་སྒོ་ནས་མི་རྟག་སོགས་བཅུ་དྲུག་མངོན་སུམ་གྱིས་རྟོགས་པའི་མཐོང་ལམ་
གཙོ་བོར་ཤུགས་ལ་བསྟན་ནས་མི་རྟག་སོགས་བདེན་སྟོང་དུ་མངོན་སུམ་གྱིས་རྟོགས་པའི་ཐེག་
ཆེན་གྱི་མཐོང་ལམ་དངོས་སུ་བསྟན་པ་ཡིན་ཏེ། དེ་ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་
མ་བཅུ་དྲུག་འདའ་བྱེད་ཀྱི་མཐོང་ལམ་དུ་དངོས་སུ་བསྟན་ནས་མི་རྟག་སོགས་རྟོགས་པའི་མཐོང་
ལམ་འདའ་བྱའི་མཐོང་ལམ་དུ་ཤུགས་ལ་བསྟན་པའི་ཕྱིར།
སྐབས་གསུམ་པ་འདིར་མི་རྟག་སོགས་མངོན་སུམ་གྱིས་རྟོགས་པའི་མཐོང་
ལམ་དངོས་སུ་བསྟན་ནས་དེའི་རྒྱུན་གོམས་པ་ལྷུར་ལེན་གྱིས་གོམ་པར་བྱེད་པའི་སྒོམ་ལམ་
དངོས་སུ་མི་སྟོན་པའི་རྒྱུ་མཚན་ཇི་ལྟ་བུ་ཞེ་ན། དེའི་རྒྱུ་མཚན་སྟོན་པ་ལ། ཉན་ཐོས་ཀྱི་ལམ་ནི་
བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། ཞེས་སོགས་ཀྱི་འགྲེལ་བ་འདི་
གསུངས།
༈ ཚུལ་རོལ་ཕ་རོལ་མཐའ་ལ་མིན། །ཞེས་སོགས་ཀྱི་སྐབས་སུ་མཐའ་
དཔྱད་པ་ལ། གཞུང་འདིའི་དཀའ་གནད་དཔྱད་པ་དང་། གཞི་ཤེས་བཤད་པ་གཉིས། དང་པོ་
ལ་ལམ་ཤེས་གཉིས་ཀྱི་ཁྱད་པར་དང་། མཐའི་རྣམ་གཞག་གཉིས། དང་པོ་ནི། སྲིད་མཐའ་
འགོག་བྱེད་ཀྱི་ཤེས་རབ་ཁྱད་པར་ཅན་གྱི་རྟོགས་རིགས་སུ་གནས་པའི་ཐེག་ཆེན་འཕགས་པའི་
མཁྱེན་པར་དམིགས་པ། ཤེས་པས་སྲིད་མཐའ་ལ་མི་གནས་པའི་ལམ་ཤེས་ཀྱི་མཚན་

ཉིད། མཚན་གཞི་ནི། བྱང་འཕགས་ཀྱི་རྒྱུད་ཀྱི་གངཟག་གི་བདག་མེད་མངོན་སུམ་གྱིས་རྟོགས་
པའི་མཁྱེན་པ་ལྟ་བུའོ། །ཞི་མཐའ་འགོག་བྱེད་ཀྱི་ཐབས་ཁྱད་པར་ཅན་གྱི་རྟོགས་རིགས་སུ་
གནས་པའི་ཐེག་ཆེན་འཕགས་པའི་མཁྱེན་པར་དམིགས་པ། སྙིང་རྗེས་ཞི་མཐའ་ལ་མི་གནས་
པའི་ལམ་ཤེས་ཀྱི་མཚན་ཉིད། མཚན་གཞི་ནི། བྱང་འཕགས་ཀྱི་རྒྱུད་ཀྱི་སྙིང་རྗེ་ཆེན་པོ་ལྟ་བུའོ།།
མཐའི་རྣམ་གཞག་ལ། འདིར་བསྟན་མཐའ་དེ་ལ་སྲིད་མཐའ་དང་། ཞི་
མཐའ་གཉིས། དང་པོ་ལ་སྒྲས་བརྗོད་རིགས་ཀྱི་སྒོ་ནས་ཀུན་རྫོབ་ལ་ལྟོས་པའི་སྲིད་མཐའ་
དང་། དོན་དམ་ལ་ལྟོས་པའི་སྲིད་མཐའ་གཉིས། དང་པོ་ནི། ལས་དང་ཉོན་མོངས་པའི་དབང་
གིས་གྲུབ་པའི་འཁོར་བ་ལྟ་བུ། འདི་ལ་ཚུ་རོལ་གྱི་མཐའ་ཞེས་བརྗོད་པའི་རྒྱུ་མཚན་ཡོད་
དེ། འདི་འཁོར་བ་མ་སྤངས་པའི་ཚུ་རོལ་ན་ཡོད་ཀྱི་ཕ་རོལ་ན་མེད་པའི་རྒྱུ་མཚན་གྱིས་དེ་ལྟར་
བརྗོད་པའི་ཕྱིར། འདི་ལ་རྟག་པའི་མཚན་ཉིད་ཅན་ཞེས་བརྗོད་པའི་རྒྱུ་མཚན་ཡང་ཡོད་
དེ། འཁོར་བར་ཡུན་རིང་དུ་ཉིང་འཚམས་སྦྱོར་བའི་རྒྱུ་མཚན་གྱིས་དེ་སྐད་དུ་བརྗོད་པའི་
ཕྱིར། གཉིས་པ་ནི། འཁོར་བ་བདེན་གྲུབ་ལྟ་བུའོ། །ཞི་མཐའ་ལ་ཡང་སྒྲས་བརྗོད་རིགས་ཀྱི་སྒོ་
ནས་ཀུན་རྫོབ་ལ་ལྟོས་པའི་ཞི་མཐའ་དང༌། དོན་དམ་ལ་ལྟོས་པའི་ཞི་མཐའ་གཉིས། དང་པོ་
ནི། ལས་དང་ཉོན་མོངས་པའི་དབང་གིས་འཁོར་བར་སྐྱེ་བ་ཙམ་སྤངས་པའི་དམན་པའི་མྱུང་
འདས་ལྟ་བུ། འདི་ལ་ཕ་རོལ་གྱི་མཐའ་ཞེས་བརྗོད་པའི་རྒྱུ་མཚན་ཡོད་དེ། འཁོར་བ་སྤངས་
པའི་ཕར་འགྲམ་ན་ཡོད་ཀྱི་ཚུ་རོལ་ན་མེད་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། འདི་ལ་
ཆད་པའི་མཚན་ཉིད་ཅན་ཞེས་བརྗོད་པའི་རྒྱུ་མཚན་ཡང་ཡོད་དེ། ལས་དང་ཉོན་མོངས་པའི་
དབང་གིས་འཁོར་བར་སྐྱེ་བ་ཆད་པར་མ་ཟད་སྙིང་རྗེ་དང་སྨོན་ལམ་གྱི་དབང་གིས་འཁོར་བར་སྐྱེ་
བ་ཡང་རྒྱུན་ཆད་པའི་རྒྱ་མཚན་གྱིས་དེ་ལྟར་བརྗོད་པའི་ཕྱིར། དེས་ན་འདི་ལ་ཆད་པའི་མྱང་
འདས་ཞེས་ཀྱང་བརྗོད་པར་བྱའོ། །གཉིས་པ་ནི། མྱང་འདས་བདེན་གྲུབ་ལྟ་བུའོ།།

འོ་ན་མཐའ་དེ་དག་ཏུ་ལྟུང་བའི་གང་ཟག་ཇི་ལྟ་བུ་ཞེ་ན། སྲིད་པ་ཐ་མ་པ་མ་
གཏོགས་པའི་ཐེག་དམན་སློབ་པ་རྣམས་དང༌། སོ་སོ་སྐྱེ་བོ་ཐ་མལ་པ་རྣམས་ཀུན་རྫོབ་ལ་ལྟོས་
པའི་སྲིད་མཐར་ལྟུང་བ་ཡིན་ཏེ། དེ་རྣམས་ལས་ཉོན་གྱི་དབང་གིས་འཁོར་བར་སྐྱེ་བ་ལེན་པའི་
ཕྱིར། ཉན་ཐོས་དགྲ་བཅོམ་པ་རྣམས་ཀུན་རྫོབ་ལ་ལྟོས་པའི་ཞི་མཐར་ལྟུང་བ་ཡིན་ཏེ། དེ་རྣམས་
ལས་ཉོན་ཀྱི་དབང་གིས་འཁོར་བར་སྐྱེ་བ་ཙམ་སྤངས་པའི་དམན་པའི་མྱང་འདས་ལ་གནས་པའི་
ཕྱིར། སྟོང་ཉིད་རྟོགས་མ་མྱོང་བའི་གང་ཟག་རྣམས་དོན་ངམ་ལ་ལྟོས་པའི་སྲིད་ཞི་གཉིས་ཀའི་
མཐར་ལྟུང་བ་ཡིན་ཏེ། དེ་རྣམས་སྟོང་ཉིད་རྟོགས་མ་མྱོང་བའི་དབང་གིས་སྲིད་ཞི་བདེན་གྲུབ་ཏུ་
ཞེན་པའི་ཕྱིར། མཐའ་དེ་དག་ཏུ་ལྟང་བ་འགོག་བྱེད་ཀྱི་ལམ་དེ་གང་ཞེ་ན། བྱང་འཕགས་ཀྱི་
རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་དེ་ཀུན་རྫོབ་ལ་ལྟོས་པའི་སྲིད་མཐར་ལྟུང་བ་
འགོག་བྱེད་ཀྱི་ལམ་དེའི་རྒྱུད་ཀྱི་སྙིང་རྗེ་ཆེན་པོ་དེ་ཀུན་རྫོབ་ལ་ལྟོས་པའི་ཞི་མཐར་ལྟུང་བ་འགོག་
བྱེད་ཀྱི་ལམ་དེའི་རྒྱུད་ཀྱི་སྟོང་ཉིད་རྟོགས་པའི་མཁྱེན་པ་དེ་དོན་དམ་ལ་ལྟོས་པའི་སྲིད་ཞི་གཉིས་
ཀའི་མཐར་ལྟང་བ་འགོག་བྱེད་ཀྱི་ལམ་མོ།།
གཞིཤེས་བཤད་པ་ལ། མཚན་ཉིད། དབྱེ་བ། ས་མཚམས་གསུམ། དང་
པོ་ནི། ཐེག་དམན་གྱི་རྟོགས་རིགས་སུ་གནས་པ་དང་ཐེག་དམན་འཕགས་པའི་མངོན་རྟོགས་
གང་རུང་གིས་བསྡུས་པའི་འཕགས་རྒྱུད་ཀྱི་མཁྱེན་པར་དམིགས་པའོ། །གཉིས་པ་ནི། དེ་ལ་
དབྱེ་ན། འབྲས་ཡུམ་ལ་ཉེ་བའི་གཞི་ཤེས་དང་། དེ་ལ་རིང་བའི་གཞི་ཤེས་གཉིས། དེ་གཉིས་
གང་རུང་ཡང་ཡིན། འབྲས་ཡུམ་སྒྲུབ་པའི་ཐབས་མཁས་ཁྱད་པར་ཅན་གྱིས་ཟིན་པ་ཡང་ཡིན་
པའི་གཞི་མཐུན་པར་གྱུར་པའི་མཁྱེན་པར་དམིགས་པ།
དང་པོའི་མཚན་ཉིད། འབྲས་ཡུམ་སྒྲུབ་པའི་ཐབས་མཁས་ཁྱད་པར་ཅན་གྱིས་
མ་ཟིན་པའི་ཐེག་དམན་གྱི་གཞི་ཤེས་སུ་དམིགས་པ། གཉིས་པའི་མཚན་ཉིད་ཡིན་ཏེ། ཐབས་མ་

ཡིན་པས་རིང་བ་སྟེ། །དེ་ནི་ཐབས་ལ་མཁས་པ་ཡིས། །ཡང་དག་ཉེ་བ་ཉིད་དུ་བཤད། །ཅེས་
གསུངས་པའི་ཕྱིར། འདིར་བསྟན་འབྲས་ཡུམ་སྒྲུབ་པའི་ཐབས་མཁས་ཁྱད་པར་ཅན་གྱིས་ཟིན་
མ་ཟིན་ཅེས་པ་ནི་ཐབས་ཤེས་གཉིས་སུ་ཕྱེ་བའི་ཐབས་ལ་བྱེད་པ་མ་ཡིན་གྱི། ཐབས་ཤེས་ཀྱི་
ལམ་རྫོགས་པར་སྟོན་པའི་ཐེག་པ་ཆེན་པོའི་དགེ་བའི་བཤེས་གཉེན་གྱིས་ཟིན་མ་ཟིན་ལ་བྱ་
སྟེ། འགྲེལ་པ་འདིར། དགེ་བའི་བཤེས་གཉེན་ལ་སོགས་པའི་ཐབས་མཁས་པ་དང་། ཞེས་
གསུངས་པའི་ཕྱིར། དང་པོའི་མཚན་གཞི་ནི། ཐེག་ཆེན་ལམ་དུ་འཇུག་ཁ་མ་ཡན་ཆད་ཀྱི་གཞི་
ཤེས་མཐའ་དག་དང་། གཉིས་པ་ནི། ཐེག་དམན་འཕགས་པའི་མཁྱེན་པ་མཐའ་དག་ལ་
འཇོག ཡང་གཞི་ཤེས་ལ་དབྱེ་ན། མི་མཐུན་ཕྱོགས་ཀྱི་གཞི་ཤེས་དང་། གཉེན་པོ་ཕྱོགས་ཀྱི་
གཞི་ཤེས་གཉིས། དང་པོའི་མཚན་ཉིད་ནི། ཐབས་ཁྱད་པར་ཅན་གྱིས་མ་ཟིན་པའི་ཐེག་དམན་
གྱི་གཞི་ཤེས་སུ་དམིགས་པའོ། །དང་པོ་དང་འབྲས་ཡུམ་ལ་རིང་བའི་ཤེས་དོན་ཅིག གཉིས་
པའི་མཚན་ཉིད་ནི། ཐབས་ཁྱད་པར་ཅན་གྱིས་དངོས་སུ་ཟིན་པའི་གཞི་ཤེས་སུ་དམིགས་
པའོ། །དེ་དང་འབྲས་ཡུམ་ལ་ཉེ་བའི་གཞི་ཤེས་དོན་གཅིག་གོ །གསུམ་པ་ས་མཚམས་
ནི། ཉན་ཐོས་ཀྱི་མཐོང་ལམ་ནས་སངས་རྒྱས་ཀྱི་སའི་བར་དུ་འཇོག ངག་དོན་ནི། བྱང་
འཕགས་ཀྱི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་ཆོས་ཅན། །ཚུ་རོལ་འཁོར་
བའི་མཐའ་ལ་གནས་པ་མ་ཡིན་ཏེ། སྲིད་མཐའ་འགོག་བྱེད་ཀྱི་ཤེས་རབ་ཁྱད་པར་ཅན་གྱིས་ཟིན་
པའི་ཐེག་ཆེན་འཕགས་པའི་མངོན་རྟོགས་ཡིན་པའི་ཕྱིར། དེ་ཆོས་ཅན། ཕ་རོལ་མྱང་འདས་ཀྱི་
མཐའ་ལ་མི་གནས་ཏེ། ཞི་མཐའ་འགོག་བྱེད་ཀྱི་ཐབས་ཁྱད་པར་ཅན་གྱིས་ཟིན་པའི་ཐེག་ཆེན་
འཕགས་པའི་མཁྱེན་པ་ཡིན་པའི་ཕྱིར། མཐའ་དེ་གཉིས་ཀྱི་བར་ན་དོན་དམ་པར་མི་གནས་
ཏེ། སྲིད་ཞི་བདེན་སྟོང་མཉམ་པ་ཉིད་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་ཆེན་འཕགས་
པའི་མཁྱེན་པ་ཡིན་པའི་ཕིར།

༈ གཟུགས་སོགས་དེ་མི་རྟག་སོགས་དང་། །ཞེས་པར་མཐའ་དཔྱད་པ་
ལ། གཞི་ཤེས་སྦྱོར་བའི་རྣམ་གཞག་དང༌། ངོ་བོ་ཉིད་གསུམ་གྱི་རྣམ་གཞག་བཤད་པ་
གཉིས། དང་པོ་ནི། ཐེག་དམན་གྱི་རྟོགས་རིགས་སུ་གནས་པ་དང་། ཐེག་དམན་སློབ་པའི་
མངོན་རྟོགས་གང་རུང་གིས་བསྡུས་པའི་སློབ་པའི་རྒྱུད་ཀྱི་མཁྱེན་པར་དམིགས་པ། གཞི་ཤེས་
སྦྱོར་བའི་མཚན་ཉིད།
ཐེག་དམན་གྱི་རྟོགས་རིགས་སུ་གནས་པའི་བྱང་སེམས་ཀྱི་མངོན་རྟོགས་
སུ་དམིགས་པ། སེམས་དཔའི་གཞི་ཤེས་སྦྱོར་བའི་མཚན་ཉིད། སྙིང་པོའི་རྒྱན་དུ་གཞི་ཀུན་རྫོབ་
པའི་སྡོད་ལུགས་ཀྱི་ངོ་བོ་དང་ཁྱད་པར་ལ་ཕྱིན་ཅི་ལོག་ཏུ་ཞེན་པ་དང༌། དོན་དམ་པའི་སྡོད་
ལུགས་ལ་ཕྱིན་ཅི་ལོག་ཏུ་ཞེན་པའི་གཉེན་པོར་སྒོམ་པའི་སེམས་དཔའི་རྣལ་འབྱོར་ཞེས་གསུངས་
པ་ནི། སྐབས་འདིར་དངོས་བསྟན་གྱི་སྦྱོར་བ་དེ་སྟོང་ཉིད་ཀྱི་རྣམ་པ་ཅན་ཡིན་པས་དོན་དམ་པའི་
སྡོད་ལུགས་ལ་ཕྱིན་ཅི་ལོག་ཏུ་ཞེན་པའི་གཉེན་པོ་ཡིན་པ་དང་། ཤུགས་བསྟན་གཞི་ཤེས་ཀྱི་སྦྱོར་
བ་དེ་མི་རྟག་སོགས་ཀྱི་རྣམ་པ་ཅན་ཡིན་པས་ཀུན་རྫོབ་པའི་སྡོད་ལུགས་ལ་ཕྱིན་ཅི་ལོག་ཏུ་ཞེན་
པའི་གཉེན་པོ་ཡིན་པ་ལ་དགོངས་སོ།།
༈ གཉིས་པ་ངོ་བོ་ཉིད་གསུམ་གྱི་རྣམ་གཞག་ལ། སེམས་ཙམ་པའི་ལུགས་
དང་། དབུ་མ་པའི་ལུགས་གཉིས། དང་པོ་ནི། ཐེག་བསྡུས་ལས། རྣམ་པར་རྟོག་པས་
བཏགས་པའི་དོན། །ཀུན་ཏུ་བརྟགས་པའི་ངོ་བོ་ཉིད། །རྣམ་པར་རྟོག་པ་གཞན་གྱི་དབང་། །དེ་
ཡི་ཆོས་ཉིད་ཡོངས་སུ་གྲུབ། །ཅེས་གསུངས་པར་ལྟར། བདེན་པར་མེད་ཅིང་རྟོག་པའི་སྒྲོ་
བཏགས་རྣམས་ཀུན་བརྟགས་དང་། དངོས་པོ་ཐམས་ཅད་གཞན་དབང་དང་། ཆོས་ཉིད་ཐམས་
ཅད་ཡོངས་གྲུབ་ཡིན་ལ། ཀུན་བརྟགས་ལ་ཡང་མཚན་ཉིད་ཡོངས་སུ་ཆད་པའི་ཀུན་བརྟགས་
དང་། རྣམ་གྲངས་པའི་དེ་གཉིས། དང་པོ་ནི། །རྟག་ཅིག་རང་དབང་ཅན་གྱི་གང་ཟག་གི་བདག་
དང་། གཟུང་འཛིན་རྫས་ཐ་དད་པའི་ཆོས་ཀྱི་བདག་ལྟ་བུ་ཡིན། གཉིས་པ་ནི། བྱས་མི་རྟག་གི་

ཐ་དད་དང་དོན་སྤྱི་སོགས་ཡིན། ཁ་ཅིག དང་པོས་ཀུན་བརྟགས་ཀྱི་གོ་མི་ཆོད་པར་འདོད་པའི་
མི་འཐད་དེ། ཀུན་བཏུས་ལས། དེ་ལ་ཀུན་བརྟགས་པའི་མཚན་ཉིད་ཀྱི་རབ་ཏུ་ཕྱེ་བ་གང་ཞེ་
ན། ཕུང་པོ་དང་ཁམས་དང་སྐྱེ་མཆེད་རྣམས་ལ་བདག་དང༌། སེམས་ཅན་དང་། སྲོག་
དང་། སྐྱེ་བ་པོ་དང་། གསོ་བ་པོ་དང་། གང་ཟག་དང་། ཤེད་ལས་སྐེས་དང༌། ཤེང་བུ་ཞེས་
གང་དུ་རྟོགས་པའོ། །ཞེས་རྟག་ཅིག་རང་དབང་ཅན་གྱི་བདག་ཀུན་བརྟགས་སུ་གསུངས་པའི་
ཕྱིར། ཁ་ཅིག གཞུང་འདི་ལ་འཁྲུལ་ནས་བདག་དང་སེམས་ཅན་སོགས་ཀུན་བརྟགས་སུ་
འདོད་པ་དེ་ཡང་མི་འཐད་དེ། དེ་དག་གཞན་དབང་ཡིན་པའི་ཕྱིར། གཞན་དབང་ལ་ཡང་དག་
པའི་གཞན་དབང༌། མ་དག་པའི་གཞན་དབང་གཉིས། དང་པོ་ནི། ལས་ཉོན་གྱིས་འདུས་མ་
བྱས་པའི་ཡོངས་སུ་དག་པའི་ཕུང་ཁམས་སྐྱེ་མཆེད་དང་ལམ་བདེན་ལྟ་བུ། གཉིས་པ་ནི། མ་
དག་པའི་སྣོད་བཅུད་ལྟ་བུའོ། །ཡོངས་གྲུབ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། འགྱུར་
མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས་སུ་ཡོད་དེ། དབུས་མཐའ་
ལས། འགྱུར་མེད་ཕྱིན་ཅི་མ་ལོག་པ། །ཡོངས་སུ་གྲུབ་པ་རྣམ་པ་གཉིས། །ཞེས་གསུངས་པའི་
ཕྱིར། དང་པོའི་མཚན་གཞི་ནི། ཆོས་ཉིད་ལྟ་བུ། གཉིས་པའི་མཚན་གཞི་ནི། དེ་ཁོ་ན་ཉིད་
མངོན་སུམ་གྱིས་རྟོགས་པའི་འཕགས་པའི་མཉམ་གཞག་ཡེ་ཤེས་ལྟ་བུའོ། །འདི་ལ་ཡོངས་
གྲུབ་ཀྱི་སྒྲས་བསྟན་པ་ཙམ་ཡིན་གྱི་ཡོངས་གྲུབ་དངོས་མ་ཡིན་ཏེ། གཞན་དབང་ཡིན་པའི་
ཕྱིར། དེས་ན་སེམས་ཙམ་པའི་ལུགས་ལ། ཆོས་ཐམས་ཅད་ཀུན་བརྟགས་གཞན་དབང་ཡོངས་
གྲུབ་གསུམ་དུ་འདུས་ལ། དེ་གསུམ་གྱི་ནང་ནས་ཀུན་བརྟགས་བདེན་པར་མ་གྲུབ་ཅིང་གཞན
དབང་དང་ཡོངས་གྲུབ་བདེན་པར་གྲུབ་པར་འཇོག་གོ།
འོ་ན་ཤེར་ཕྱིན་གྱི་མདོ་ལས་བདེན་པར་གྲུབ་པའི་ཆོས་རྡུལ་ཙམ་ཡང་མེད་པར་
གསུངས་པ་དང་འགལ་ལོ་ཟེར་ན། སྐོན་མེད་དེ། ཀུན་བརྟགས་མཚན་ཉིད་ངོ་བོ་ཉིད་མེང་

གཞན་དབང་སྐྱེ་བ་ངོ་བོ་ཉིད་མེད་ཡོངས་གྲུབ་དོན་དམ་པ་ངོ་བོ་ཉིད་མེད་པ་ལ་དགོངས་ནས་ཤེར་
ཕྱིན་གྱི་མདོ་ལས་དེ་ལྟར་གསུངས་པའི་ཕྱིར། དགོངས་འགྲེལ་ལས། དོན་དམ་ཡང་དག་
འཕགས། ངས་ཆོས་རྣམས་ཀྱི་ངོ་བོ་ཉིད་མེད་པ་གསུམ་པོ་འདི་ལྟ་སྟེ། མཚན་ཉིད་ངོ་བོ་ཉིད་
མེད་པ་དང༌། སྐྱེ་བ་ངོ་བོ་ཉིད་མེད་པ་དང༌། དོན་དམ་པ་ངོ་བོ་ཉིད་མེད་པ་ལ་དགོངས་ནས་ཆོས་
ཐམས་ཅད་ངོ་བོ་ཉིད་མེད་པའོ་ཞེས་བསྟན་ཏོ། །ཞེས་གསུངས་པའི་ཕྱིར་དང་། སུམ་ཅུ་པ་
ལས། ངོ་བོ་ཉིད་ནི་རྣམ་གསུམ་གྱི། །ངོ་བོ་ཉིད་མེད་རྣམ་གསུམ་ལ། །དགོངས་ནས་ཆོས་
རྣམས་ཐམས་ཅད་ནི། །ངོ་བོ་ཉིད་མེད་བསྟན་པ་ཡིན། །ཞེས་གསུངས་པའི་ཕྱིར། འོ་ན་ཀུན་
བརྟགས་མཚན་ཉིད་ངོ་བོ་ཉིད་མེད་སོགས་ཀྱི་དོན་ཇི་ལྟ་བུ་སྐམ་ན། ཀུན་བརྟགས་ལ་མཚན་ཉིད་
ངོ་བོ་ཉིད་མེད་པ་ཞེས་བྱ་སྟེ། དེ་རྟོག་པས་བཏགས་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་
པས་དེ་སྐད་ཅེས་བརྗོད་པའི་ཕྱིར། དགོངས་འགྲེལ་ལས། ཆོས་རྣམས་ཀྱི་མཚན་ཉིད་ངོ་བོ་ཉིད་
མེད་བ་གང་ཞེ་ན། ཀུན་བརྟགས་པའི་མཚན་ཉིད་གང་ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་
དེ་ནི་མིང་དང་བརྡས་རྣམ་པར་བཞག་པའི་མཚན་ཉིད་ཡིན་གྱི། རང་གི་མཚན་ཉིད་ཀྱིས་རྣམ་པར་
གནས་པ་ནི་མ་ཡིན་པས་དེའི་ཕྱིར་དེ་ནི་མཚན་ཉིད་ངོ་བོ་ཉིད་མེད་པ་ཉིད་ཅེས་བྱའོ། །ཞེས་
གསུངས་པའི་ཕྱིར། གཞན་དབང་ལ་སྐྱེ་བ་ངོ་བོ་ཉིད་མེད་པ་ཞེས་བྱ་སྟེ། དེ་རང་གི་རྒྱུ་རྐྱེན་ལས་
སྐྱེ་ཡི་བདག་ཉིད་ལ་མི་སྐྱེ་བས་དེ་སྐད་ཅེས་བརྗོད་པའི་ཕྱིར། དགོངས་འགྲེལ་ལས། ཆོས་
རྣམས་ཀྱི་སྐྱེ་བ་ངོ་བོ་ཉིད་མེད་པ་གང་ཞེ་ན། ཆོས་རྣམས་ཀྱི་གཞན་གྱི་དབང་གི་མཚན་ཉིད་གང་
ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་སྐྱེ་བ་གཞན་གྱི་སྟོབས་ཀྱིས་འབྱུང་བ་ཡིན་
གྱི། བདག་ཉིད་ཀྱིས་མ་ཡིན་པས་དེའི་ཕྱིར་དེ་ནི་སྐྱེ་བ་ངོ་བོ་ཉིད་མེད་པ་ཉིད་ཅེས་བྱའོ། །ཞེས་
གསུངས་པའི་ཕྱིར། ཡོངས་གྲུབ་ལ་དོན་དམ་པ་ངོ་བོ་ཉིད་མེད་པ་ཞེས་བྱ་སྟེ། དེ་དོན་དམ་པ་
ཡིན་ཅིང་། བདག་གཉིས་ཀྱི་ངོ་བོར་མ་གྲུབ་པས་དེ་སྐད་ཅེས་བརྗོད་པའི་ཕྱིར། དགོངས་འགྲེལ་

ལས། ཆོས་རྣམས་ཀྱི་དོན་དམ་པ་ངོ་བོ་ཉིད་མེད་པ་གང་ཞེ་ན། ཡོངས་སུ་གྲུབ་པའི་མཚན་ཉིད་
གང་ཡིན་པའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་དོན་དམ་པ་ཡིན་ལ་དོན་དམ་པ་ནི་ཆོས་
ཐམས་ཅད་ཀྱི་ངོ་བོ་ཉིད་མེད་པ་ཉིད་ཀྱིས་རབ་ཏུ་ཕྱེ་བ་ཡིན་པས་དེའི་ཕྱིར་དོན་དམ་པ་ངོ་བོ་ཉིད་
མེད་པ་ཉིད་ཅེས་བྱའོ། །ཞེས་གསུངས་པའི་ཕྱིར།
དབུ་མ་པའི་ལུགས་ལ། ཐལ་འགྱུར་བའི་ལུགས་དང༌། རང་རྒྱུད་པའི་
ལུགས་གཉིས་ལས། དང་པོ་ནི། དེའི་ལུགས་ལ་བདག་གཉིས་དང་རང་རིག་ཀུན་གཞི་ལ་
སོགས་པ་མཚན་ཉིད་ཡོངས་སུ་ཆད་པའི་ཀུན་བརྟགས། འདུས་མ་བྱས་ཀྱི་ནམ་མཁའ་ལ་
སོགས་པ་རྣམ་གྲངས་པའི་ཀུན་བརྟགས། ཕྱི་རོལ་གྱི་དོན་ལ་སོགས་པའི་དངོས་པོ་ཐམས་ཅད་
གཞན་དབང༌། བདག་མེད་རྣམ་པ་གཉིས་ལྟ་བུ་ཡོངས་གྲུབ་དང་ཆོས་ཉིད་ཡིན་པའི་ཕྱིར། གང་
ཟག་རང་གི་མཚན་ཉིད་ཀྱིས་མ་གྲུབ་པ་གང་ཟག་གི་བདག་མེད་དང་། གཟུགས་སོགས་ཀྱི་ཆོས་
རང་གི་མཚན་ཉིད་ཀྱིས་མ་གྲུབ་པ་ཆོས་ཀྱི་བདག་མེད་དུ་འདོད་པ་ཡིན་ནོ།
།གཉིས་པ་རང་རྒྱུད་པའི་ལུགས་ལ། ཕྱི་དོན་ཁས་ལེན་པའི་ལུགས་དང་། དེ་ཁས་མི་ལེན་པ་
འཕགས་སེང་གཉིས་ཀྱི་དགོངས་པ་བཤད་པ་གཉིས། དང་པོ་ནི། ལེགས་ལྡན་འབྱེད་ལ་
སོགས་པ་དེ་དག་གིས་གང་ཟག་གི་བདག་དང་བདེན་གྲུབ་སོགས་ཀུན་བརྟགས་དང་། ཕྱི་རོལ་
གྱི་དོན་གཞན་དབང་དང༌། དེ་བདེན་གྲུབ་ཀྱིས་སྟོང་པ་ཡོངས་གྲུབ་ཏུ་འདོད་དོ། །གཉིས་པ་
ནི། དོན་བྱེད་མི་ནུས་པ་གང་ཞིག རང་འཛིན་རྟོག་པའི་སྒྲོ་བཏགས་ཙམ་དུ་དམིགས་པ། ཀུན་
བརྟགས་ཀྱི་མཚན་ཉིད། དེ་ལ་དབྱེ་ན། མཚན་ཉིད་ཡོངས་སུ་ཆད་པའི་དེ་དང་། རྣམ་གྲངས་
པའི་དེ་གཉིས། དང་པོ་ནི། བདག་གཉིས་ལྟ་བུ་ཤེས་བྱ་ལ་མི་སྲིད་པའི་ཀུན་བརྟགས་རྣམས་
དང་། 
གཉིས་པ་ནི། ནམ་མཁའ་སོགས་ཤེས་བྱ་ལ་སྲིད་པའི་ཀུན་བརྟགས་རྣམས་

སོ། །རང་གི་རྒྱུ་རྐྱེན་ལས་སྐྱེས་པ། གཞན་དབང་གི་མཚན་ཉིད། དེ་ལ་དབྱེ་ན། དག་པའི་
གཞན་དབང་དང་། མ་དག་པའི་གཞན་དབང་གཉིས། དང་པོ་ནི། ལམ་བདེན་ལྟ་བུ། གཉིས་
པ་ནི། མ་དག་པའི་སྣོད་བཅུད་ལྟ་བུའོ། །མཐར་ཐུག་དཔྱོད་པའི་རིགས་ཤེས་ཀྱི་རྙེད་དོན་དུ་
དམིགས་པ། ཡོངས་གྲུབ་ཀྱི་མཚན་ཉིད། དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། འགྱུར་
མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས། དང་པོ་ནི། སྟོང་ཉིད་ལྟ་
བུ། གཉིས་པ་ནི། སྟོང་ཉིད་རྟོགས་པའི་འཕགས་པའི་མཉམ་གཞག་ཡེ་ཤེས་ལྟ་བུ། འདི་ལ་
ཡོངས་གྲུབ་ཀྱི་སྒྲས་བསྟན་པ་ཙམ་མོ། །ངག་དོན་ནི། །སྐབས་འདིར་བསྟན་པའི་ཐེག་ཆེན་གྱི་
སྦྱོར་བ་དེ་ལ་བཅུར་ཡོད་དེ། དེ་ལ་རང་བཞིན་གྱི་སྦྱོར་བ་ལྔ་གནས་སྐབས་ཀྱི་སྦྱོར་བ་ལྔ་རྣམས་
སུ་ཡོད་པའི་ཕྱིར།
༈ སྡུག་བསྔལ་ལ་སོགས་བདེན་པ་ལ། །ཞེས་པར་མཐའ་དཔྱད་པ་
ལ། འདའ་བྱ་འདའ་བྱེད་ཀྱི་ཁྱད་པར་དང༌། འདིའི་བསྟན་བྱའི་གཙོ་བོ་ངོས་བཟུང་བ་
གཉིས། དང་པོ་ནི། འདའ་བྱའི་བདེན་པ་མངོན་རྟོགས། འདའ་བྱའི་མཐོང་ལམ་གྱི་མཚན་
ཉིད། མཚན་གཞི་ནི། ཐེག་དམན་གྱི་རྟོགས་རིགས་སུ་གནས་པའི་བྱང་སེམས་ཀྱི་མཐོང་ལམ་
མཐའ་དག་དང་། ཉན་རང་གི་མཐོང་ལམ་མཐའ་དག་ལྟ་བུའོ། །དེ་ཡང་དང་པོ་དེ་བྱང་སེམས་
རང་ཉིད་ཀྱིས་གནས་ནས་འདའ་བར་བྱ་བ་དང་། ཕྱི་མ་དེ་ཤེས་མཐོང་གིས་བལྟས་ནས་འདའ་
བར་གཞན་སེམས་ཤེས་པའི་ཡུལ་དུ་འདའ་བར་བྱ་བའི་དོན་ནོ། །འདའ་བྱེད་ཀྱི་བདེན་པ་མངོན་
རྟོགས། འདའ་བྱེད་ཀྱི་མཐོང་ལམ་གྱི་མཚན་ཉིད། མཚན་གཞི་ན། སྟོང་ཉིད་རྟོགས་པའི་ཐེག་
པ་ཆེན་པོའི་མཐོང་ལམ་རྣམས་སོ། །གཉིས་པ་ནི། དང་པོ་ཉིད་ནས་ཐེག་པ་ཆེན་པོར་རིགས་
ངེས་པའི་བྱང་སེམས་མཐོང་ལམ་པའི་རྒྱད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་དེ་
འདིའི་བསྟན་བྱའི་གཙོ་བོར་གྱུར་པའི་མཐོང་ལམ་ཡིན་ནོ། །དེ་ཡང་གཞུང་འདིས་ཤུགས་ལ་

བསྟན་གྱི་དངོས་སུ་ནི་ཤེས་བཟོད་སྐད་ཅིག་མ་བཅུ་དྲུག་རྣམས་སོ། །ངག་དོན་ནི། འདའ་བྱའི་
མཐོང་ལམ་འཕེན་པར་བྱེད་པའི་འདིར་བསྟན་འདའ་བྱེད་ཀྱི་མཐོང་ལམ་དེ་ལ་དུ་མར་ཡོད་
དེ། དེ་ལ་ཤེས་བཟོད་སྐད་ཅིག་མ་བཅུ་དྲུག་ཏུ་ཡོད་པའི་ཕྱིར།
༈ ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཞེས་སོགས་ཀྱི་དོན་ལ། མི་
རྟག་སོགས་མངོན་སུམ་གྱིས་རྟོགས་པའི་ཐེག་པ་ཆེན་པོའི་སྒོམ་ལམ་དེ་སྐབས་འདིར་དངོས་
བསྟན་བསྟན་བྱའི་གཙོ་བོར་བྱས་ནས་མི་སྟོན་པའི་རྒྱུ་མཚན་འཆད་རྒྱུའི་སྒོམ་ལམ་ཡིན་ལ། ཁོ་
ན་རེ། ཁྱོད་ཀྱིས་སྐབས་གཉིས་པར་སྟོང་ཉིད་རྟོགས་པའི་ཐེག་ཆེན་གྱི་མཐོང་ལམ་བསྟན་པའི་
རྗེས་སུ་དེ་རྟོགས་པའི་ཐེག་ཆེན་གྱི་སྒོམ་ལམ་བསྟན་ནས། སྐབས་གསུམ་པ་འདིར་མི་རྟག་
སོགས་རྟོགས་པའི་ཐེག་ཆེན་གྱི་མཐོང་ལམ་བསྟན་ནས་དེའི་རྗེས་སུ་དེ་རྟོགས་པའི་ཐེག་ཆེན་གྱི་
སྒོམ་ལམ་དངོས་བསྟན་བསྟན་བྱའི་གཙོ་བོར་བྱས་ནས་མི་སྟོན་པའི་རྒྱུ་མཚན་ཅི་ཡིན་ཞེ་ན། དེའི་
རྒྱུ་མཚན་ཡོད་དེ། མི་རྟག་སོགས་རྟོགས་པའི་ལམ་ནི་བྱང་སེམས་འཕགས་པས་མངོན་སུམ་དུ་
ཤེས་པར་བྱ་བ་ཙམ་ཡིན་གྱི་བསྒོམ་བྱའི་གཙོ་བོར་བྱས་ནས་གོམས་པ་ལྷུར་ལེན་བྱ་བའི་མངོན་
རྟོགས་མ་ཡིན་པའི་ཕྱིར། གཞུང་འདིའི་དོན་དེ་ཁོ་ན་ལྟར་ཡིན་ཏེ། ཉི་སྣང་ལས། ཡང་ཅིའི་དོན་
གྱིས་ལམ་ཤེས་པ་ཉིད་བཞིན་དུ་ཐམས་ཅད་ཤེས་པ་ཉིད་ལ་སྒོམ་པའི་ལམ་ལོགས་ཤིག་པ་མེད་ཅེ་
ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་དཔའི་ཤེས་པ་དང་
མཐོང་བས་བལྟས་ནས་འདའ་ཞེས་གསུངས་པས་ན་འདི་ནི་གཞན་གཙོ་བོར་བྱེད་པའི་
ཕྱིར། ཞེས་བྱ་བར་དགོངས་པ་ཡིན་ནོ། །ཞེས་དང་། འགྲེལ་ཆེན་ལས། ཅིའི་ཕྱིར་ལམ་ཤེས་
པ་ལ་ཇི་སྐད་བསྟན་པ་དེ་བཞིན་དུ་ཐམས་ཅད་ཤེས་པ་ཉིད་ལ་ཡང་སྒོམ་པའི་ལམ་ཡང་ལོགས་
ཤིག་པ་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་
དཔའི་ཤེས་པ་དང་མཐོང་བས་བལྟས་ནས་འདའ་བར་བྱའོ། །ཞེས་གསུངས་པས་མངོན་སུམ་དུ་

བྱ་བ་མ་ཡིན་པའི་ཕྱིར་བྱང་ཆུབ་སེམས་དཔའ་རྣམས་ལ་མ་བསྟན་ཏོ། །ཞེས་གསུངས་པའི་ཕྱིར།
ཁོ་ན་རེ། དེ་ལྟར་ན་མི་རྟག་སོགས་རྟོགས་པའི་ལམ་དེ་ཉན་ཐོས་ཀྱིས་གོམས་
པ་ལྷུར་ལེན་གྱིས་མངོན་སུམ་དུ་བྱ་བ་ཡིན་པས་སྐབས་འདིར་དེ་རྟོགས་པའི་ཉན་ཐོས་ཀྱི་སྒོམ་
ལམ་བསྟན་བྱའི་གཙོ་བོར་བྱེད་རིགས་སོ་ཞེ་ན། སྐྱོན་མེད་དེ། མི་རྟག་སོགས་རྟོགས་པའི་ལམ་
དེ་ཉན་ཐོས་ཀྱི་བསྒོམ་བྱའི་གཙོ་བོ་ཡིན་པས་ཉན་ཐོས་སྒོམ་ལམ་པས་དེ་གོམས་པ་ལྷར་ལེན་གྱིས་
མངོན་དུ་བྱེད་པ་གོ་སླ་བས་སྐབས་འདིར་དེ་ལྟར་མི་སྟོན་པའི་ཕྱིར། དེ་ལྟར་མང་། འགྲེལ་ཆེན་
ལས། ཉན་ཐོས་ལ་སོགས་པ་ལ་ཡང་ཇི་ལྟར་མཐོང་བའི་དོན་ཉིད་ཡང་དང་ཡང་དུ་མངོན་དུ་བྱེད་
བསྒོམ་པའི་ལམ་ཡིན་པས་གོ་སླ་བའི་ཕྱིར་མ་གསུངས་སོ། །ཞེས་གསུངས་པའི་ཕྱིར། ཁོ་ན་
རེ། འོ་ན། བྱང་སེམས་ཀྱི་སྦྱོར་ལམ་དུ་མི་རྟག་སོགས་དོན་སྤྱིའི་ཚུལ་གྱིས་རྟོགས་པ་ཡིན་པས་
དེ་རྟོགས་པའི་བྱང་སེམས་ཀྱི་སྦྱོར་ལམ་སྐབས་འདིར་གཙོ་བོར་སྟོན་རིགས་སོ་ཟེར་ན། སྐྱོན་
མེད་དེ། དེ་སྐབས་གཉིས་པར་འཕགས་པ་ཉན་ཐོས་ལམ་ལ་ནི། །ཞེས་སོགས་ཀྱི་སྐབས་སུ་
བསྟན་ཟིན་པའི་ཕྱིར། དེ་ཡང་འགྲེལ་ཆེན་ལས། བྱང་ཆུབ་སེམས་དཔའ་རྣམས་ཀྱི་ངེས་པར་
འབྱེད་པའི་ཆ་དང་མཐུན་པ་ནི་སྔར་བཤད་པ་ཉིད་ཡིན་པར་ཤེས་པར་བྱའོ། །ཞེས་གསུངས་
སོ། །འོ་ན་དེ་རྟོགས་པའི་ཉན་ཐོས་ཀྱི་སྦྱོར་ལམ་གཙོ་བོར་འཆད་རིགས་སོ་ཞེ་ན། སྐྱོན་མེད་
དེ། ཉན་ཐོས་ཀྱི་མཐོང་ལམ་གྱིས་མི་རྟག་སོགས་མངོན་སུམ་གྱིས་གསར་དུ་རྟོགས་པ་ལ་བརྟེན་
ནས་སྦྱོར་ལམ་དུ་དེ་དོན་སྤྱིའི་ཚུལ་གྱིས་རྟོགས་པ་ཡང་གོ་སླ་བའི་ཕྱིར། དེ་ལྟར་འགྲེལ་ཆེན་
ལས། ཉན་ཐོས་ལ་སོགས་པ་ཡི་ནི་མི་རྟག་པ་ལ་སོགས་པའི་རྣམ་པ་རྣམས་ཀྱི་བདེན་པ་བཞི་ལ་
དམིགས་པར་བྱེད་པ་ན་ཟག་པ་དང་བཅས་པའི་སྒོམ་པའི་རང་བཞིན་གྱི་དྲོ་བ་ལ་སོགས་པ་ཡིན་
པར་གསལ་བའི་ཕྱིར་མ་བཟུངས་སོ་ཞེས་གསུང་ངོ་། །ཞེས་གསུངས་པའི་ཕྱིར། ཤེས་རབ་ཀྱི་
ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་བ་དང་བཅས་

པའི་རྣམ་བཤད་སྙིང་པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ལས་སྐབས་གསུམ་
པའི་ཚིག་དོན་ལེགས་པར་བཤད་ཟིན་ཏོ།། །།འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་
བར་གྱུར་ཅིག། །།སརྦམདྒལཾ།།

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་བཞི་པའི་སྲི་དོན
བཞུགས་སོ།།
༄༅། །སྦྱོར་བ་བཞི་བཤད་པ་ལ། དབང་དུ་བྱ་བ་རྒྱུ་འབྲས་དང་། བརྟན་པ་རྒྱུ་འབྲས་
ཉིས༑ དང་པོ་ལ། དབང་དུ་བྱེད་པའི་རྒྱུ་རྣམ་ཀུན་གྱི་སྦྱོར་བ་བཤད་པ་དང་། འབྲས་བུ་རྩེ་མོའི་
སྦྱོར་བ་བཤད་པ་གཉིས། དང་པོ་ལ། མཁྱེན་གསུམ་བཤད་པའི་རྗེས་སུ་རྣམ་རྫོགས་སྦྱོར་བ་
འཆད་པའི་རྒྱུ་མཚན། རྣམ་རྫོགས་སྦྱོར་བ་སྒོམ་ཚུལ། སྒོམ་པའི་དགོས་པ། གཞུང་གི་བསྟན་
ཚུལ་ཏེ་བཞི། དང་པོ་ལ་སྐབས་དང་པོ་གསུམ་དུ་མཁྱེན་གསུམ་གྱི་རྣམ་པ་བསྟན་ནས་འདིར་
ཡང་མཁྱེན་གསུམ་གྱི་རྣམ་པ་སྟོན་པ་མི་འཐད་པར་ཐལ། དེ་ལ་ཟློས་པའི་སྐྱོན་ཡོད་པའི་ཕྱིར་
ཟེར་ན།
དེའི་ལན་ལ་ཁ་ཅིག་ཟློས་སྐྱོན་མེད་དེ། སྐབས་དང་པོ་གསུམ་དུ་ཀུན་རྫོབ་པའི་
རྣམ་པ་ཅན་གྱི་མཁྱེན་གསུམ་གྱི་རྣམ་པ་ཐོས་བསམ་གྱིས་གཏན་ལ་འབེབས་པའི་ཚུལ་གཙོ་བོར་
བསྟན་གྱི་སྒོམ་པས་ཉམས་སུ་ལེན་ཚུལ་གཙོ་བོར་མ་བསྟན། སྦྱོར་བའི་སྐབས་སུ་བདེན་མེད་ཀྱི་
རྣམ་པ་ཅན་གྱི་མཁྱེན་གསུམ་གྱི་རྣམ་པ་གཙོ་བོར་སྒོམ་པས་ཉམས་སུ་ལེན་ཚུལ་བསྟན་གྱི་ཐོས་
བསམ་གྱིས་གཏན་ལ་འབེབས་ཚུལ་གཙོ་བོར་མ་བསྟན་པའི་ཕྱིར་ཟེར་བ་མི་འཐད་དེ། གང་ཐོས་
བསམ་གྱིས་གཏན་ལ་ཕབ་པའི་དོན་དེ་ཉིད་སྒོམ་པས་ཉམས་སུ་ལེན་དགོས་པའི་ཕྱིར་ཏེ། གཞན་
དུ་ན་ཐོས་བསམ་སྒོམ་གསུམ་འབྲེལ་མེད་དུ་འགྱུར་བའི་ཕྱིར། གཞན་ཡང༌། མངོན་པར་རྟོགས་

པའི་རྒྱན་དང་དེའི་བཤད་བྱ་རྩ་བའི་མདོར་ཀུན་རྫོབ་པའི་རྣམ་པ་ཅན་གྱི་མཁྱེན་གསུམ་གྱི་རྣམ་པ་
སྒོམ་པས་ཉམས་སུ་ལེན་ཚུལ་དང་། བདེན་པའི་རྣམ་པ་ཅན་གྱི་མཁྱེན་གསུམ་གྱི་རྣམ་པ་ཐོས་
བསམ་གྱིས་གཏན་ལ་འབེབས་ཚུལ་ཅུང་ཟད་ཀྱང་མ་བསྟན་པར་ཐལ། དེ་ལྟར་སྐབས་དང་པོ་
གསུམ་དུ་ཡང་མ་བསྟན་སྦྱོར་བཞིའི་སྐབས་སུ་ཡང་མ་བསྟན་པའི་ཕྱིར། རྟགས་ཁས། ལོ་ཙཱ་བ་
ཆེན་པོ་ན་རེ། མཁྱེན་གསུམ་གྱིས་འཕགས་པ་ཐམས་ཅད་བསྐྱེད་པར་བྱ་བ་དང་། སྦྱོར་བཞི་ནི་
ད་ལྟར་རྒྱན་གྱི་ཆེད་དུ་བྱ་བའི་གདུལ་བྱའི་རྒྱུད་ཀྱི་སྦྱོར་བཞི་གཏན་ལ་འབེབས་པས་སྤྱི་བྱེ་བྲག་གི་
ཁྱད་པར་ཡོད་ཅེས་སོ། །དེ་མི་འཐད་དེ། སྐབས་དང་པོ་གསུམ་དུ་བསྟན་པའི་མཁྱེན་གསུམ་གྱི་
རྣམ་པ་གསུམ་རྒྱུད་ལ་བསྐྱེད་པའི་འཕགས་པ་སུ་ཡིན་ཀྱང་། སྐབས་བཞི་པ་མན་ཆད་ནས་
བཤད་པ་ལྟར་གྱི་སྦྱོར་བ་དང་ཆོས་སྐུ་རྒྱུད་ལ་བསྐྱེད་པས་ཁྱབ་པའི་ཕྱིར།
དེས་ན་རང་ལུགས་ནི། ཟློས་སྐྱོན་མེད་དེ། སྟོན་ཚུལ་དང་དགོས་པ་ལ་མི་
འདྲ་བའི་ཁྱད་པར་ཡོད་དེ། ཡུལ་དང་ངོ་བོ་དང་བྱེད་ལས་ཀྱི་སྒོ་ནས་སྟོན་ཚུལ་མི་འདྲ་བའི་ཁྱད་
པར་ཡོད་པའི་ཕྱིར། ཡུལ་གྱི་སྒོ་ནས་དེའི་ཁྱད་པར་ཡོད་དེ། སྐབས་དང་པོར་རྣམ་མཁྱེན་
སེམས་བསྐྱེད་སོགས་ཆོས་བཅུའི་ཡུལ་ཅན་དུ་གཙོ་བོར་བསྟན་གྱི་སྐབས་འདིར་བསྟན་པ་ལྟར
གཙོ་བོར་མ་བསྟན། འདིར་དྲན་བ་ཉེར་བཞག་ནས་བཟུང་སྟེ། །ཞེས་སོགས་ཀྱིས་རྣམ་མཁྱེན་གྱི་
རྣམ་པ་བརྒྱ་དང་བཅུའི་ཡུལ་ཅན་དུ་གྱུར་པའི་རྣམ་རྫོགས་སྦྱོར་བ་བརྒྱ་དང་བཅུ་བསྟན་བྱའི་གཙོ་
བོར་བྱས་ནས་བསྟན་པའི་ཕྱིར་དང་། སྐབས་གཉིས་པར་ལམ་ཤེས་དེ་གང་ཟག་གི་བདག་མེད་
དང་༑ གཟུང་འཛིན་རྫས་གཞན་གྱིས་སྟོང་པ་དང༌། བདེན་མེད་ཀྱི་རྣམ་པ་ཅན་དུ་གཙོ་བོར་བསྟན་
གྱི་སྐབས་འདིར་བསྟན་པ་ལྟར་གཙོ་བོར་མ་བསྟན། སྐབས་འདིར་རྒྱུ་དང་ལམ་དང་སྡུག
བསྔལ་དང་། །ཞེས་སོགས་ཀྱིས་ལམ་ཤེས་ཀྱི་རྣམ་པ་སུམ་ཅུ་རྩ་དྲུག་གི་ཡུལ་ཅན་དུ་གྱུར་པའི་
རྣམ་རྫོགས་སྦྱོར་བ་སུམ་ཅུ་རྩ་དྲུག་གཙོ་བོར་བསྟན་པའི་ཕྱིར་དང་། སྐབས་གསུམ་པར་གཉེན་

པོ་གཞི་ཤེས་དེ་མི་རྟག་སོགས་བཅུ་དྲུག་གི་ཡུལ་ཅན་དུ་གཙོ་བོར་བསྟན་གྱི་སྐབས་འདིར་བསྟན་
པ་ལྟར་གཙོ་བོར་མ་བསྟན། སྐབས་བཞི་པ་འདིར་གཞི་ཤེས་ཀྱི་རྣམ་པ་ཉེར་བདུན་གྱི་ཡུལ་ཅན་དུ་
གྱུར་པའི་རྣམ་རྫོགས་སྦྱོར་བ་ཉེར་བདུན་གཙོ་བོར་བསྟན་པའི་ཕྱིར། ཞེས་པ་ནི། འགྲེལ་ཆེན་
ལས་ཐམས་ཅད་མཁྱེན་པ་ཉིད་གསུམ་ནི་ཇི་སྐད་དུ་བཤད་པའི་རྣམ་པས་རྣམ་པའི་ཡུལ་སོ་སོར་
ངེས་པ་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ནི། རྣམ་པ་མ་ལུས་པའི་ཡུལ་
ཅན་ཡིན་ནོ། །ཞེས་གསུངས་པའི་དོན་ནོ། །ངོ་བོའི་སྒོ་ནས་སྟོན་ཚུལ་མི་འདྲ་བའི་ཁྱད་པ་ཡོད་
དེ༑ སྐབས་དང་པོ་གསུམ་དུ་རྣམ་མཁྱེན། ལམ་ཤེས། གཞི་ཤེས་རྣམས་རིམ་པ་བཞིན་དུ་རང་
གི་དོན་ལྡོག་གི་སྒོ་ནས་གཙོ་བོར་བསྟན་གྱི། སྒོམ་བྱེད་ཀྱི་སྦྱོར་བའི་སྒོ་ནས་སྐབས་འདིར་བསྟན་
པ་ལྟར་གཙོ་བོར་མ་བསྟན། སྐབས་བཞི་པ་འདིར་སྒོམ་བྱེད་ཀྱི་སྦྱོར་བའི་སྒོ་ནས་གཙོ་བོར
བསྟན་པའི་ཕྱིར་ཞེས་པ་ནི། དེ་ཉིད་ལས། ཐམས་ཅད་མཁྱེན་པ་ཉིད་གསུམ་ནི་མཚན་ཉིད་པ་
ཉིད་དུ་རྣམ་པར་བཞག་ལ། རྣམ་པ་ཀུན་མངོན་པར་རྫོགས་པར་རྟོགས་པ་ནི་སྦྱོར་བ་པ་ཡིན་ནོ་
ཞེས་པའི་དོན་ནོ། བྱེད་ལས་ཀྱི་སྒོ་ནས་སྟོན་ཚུལ་ལ་མི་འདྲ་བའི་ཁྱད་པ་ཡོད་དེ། སྐབས་བཞི་པ་
འདིར་རྣམ་པ་བརྒྱ་བདུན་ཅུ་རྩ་གསུམ་གྱི་ལོག་ཞུགས་ཀྱི་སྒྲོ་འདོགས་བརྒྱ་བདུན་ཅུ་རྩ་གསུམ་གྱི་
གཉེན་པོར་གཙོ་བོར་གཏན་ལ་འབེབས་ཤིང་དེ་ཡང་སྤང་གཉེན་གྲངས་སྤོད་ཀྱི་ཚུལ་གྱིས་བསྟན་
ལ༑ སྐབས་དང་པོ་གསུམ་དུ་མཁྱེན་གསུམ་རང་རང་གི་འཛིན་སྟངས་ལ་ཉོན་མོངས་མེད་པའི་
རྣམ་པ་ཅན་དུ་གཙོ་བོར་བསྟན་པའི་ཕྱིར་ཞེས་པ་ནི། དེ་ཉིད་ལས། རྣམ་པ་ཀུན་མངོན་པར་
རྫོགས་པར་རྟོགས་པ་ནི་མི་མཐུན་པའི་ཕྱོགས་དང་གཉེན་པོར་བཞག་པས་རབ་ཏུ་ཕྱེ་བ་ཡིན་
ལ༑ ཐམས་ཅད་མཁྱེན་པ་ཉིད་གསུམ་ནི་རང་བཞིན་གྱིས་ཞི་བའི་རྣམ་པ་ཉིད་ཡིན་པའི་
ཕྱིར༑ ཞེས་པའི་དོན་ནོ། །དགོས་པ་ལ་མི་འདྲ་བའི་ཁྱད་པར་ཡང་ཡོད་དེ། སྟོན་ཚུལ་མི་འདྲ་བ་
དེ་རྣམས་ཀྱི་སྒོ་ནས་བསྟན་པས་རྒྱན་གྱི་ཆེད་དུ་བྱ་བའི་གདུལ་བྱས་མཁྱེན་གསུམ་གྱི་རྣམ་པ་

བསྒོམ་པ་ལ་དབང་སྒར་ཐོབ་པའི་དགོས་པ་ཡོད་པའི་ཕྱིར། ཞེས་པ་ནི། ཐམས་ཅད་མཁྱེན་པ་
ཉིད་གསུམ་ཡོངས་སུ་ཤེས་པ་ནི། ཞེས་སོགས་ཀྱི་འགྲེལ་པ་འདིས་བསྟན་ཏོ།།
གཉིས་པ་སྒོམ་ཚུལ་བཤད་པ་ལ། དང་པོ་ཉིད་ནས་ཐེག་ཆེན་དུ་རིགས་ངེས་
པའི་བྱང་སེམས་ཚོགས་ལམ་པ་ལྟ་བུས་དང་པོར་རྣམ་པ་བརྒྱད་དང་བདུན་བཅུ་རྩ་གསུམ་པོ་
ཐམས་ཅད་ལ་གོ་བ་གཏིང་ཚུགས་པ་གཅིག་རྙེད་པར་བྱས་ནས་གནས་དབེན་པ་ཡིད་དུ་འོང་བ་
ཞིག་ཏུ་ལུས་རྣམ་སྣང་གི་ཆོས་བདུན་དང་ལྡན་པར་བྱས་ཏེ། སེམས་གནས་པའི་ཐབས་དགུ་ལ་
བརྟེན་ནས་དམིགས་པ་ལ་སེམས་རྩེ་གཅིག་ཏུ་འཇོག་པར་བྱེད་པ་ཡིན་ལ། དེའི་ཚེ་དཔྱད་པ་བྱས་
པའི་སྟོབས་ཀྱིས་ལུས་སེམས་ཤིན་ཏུ་སྦྱངས་པའི་བདེ་བ་ཐོབ་པའི་ལྷག་མཐོང་ཐོབ་པ་ཡིན་
ལ༑ དེ་ཡང་། མེད་པའི་རྣམ་པ་ནས་བཟུང་སྟེ། །ཞེས་སོགས་ཀྱི་སྐབས་ནས་བསྟན་པ་ལྟར་གྱི
རྣམ་པ་བརྒྱ་བདུན་བཅུ་རྩ་གསུམ་གོང་རིམ་མ་འཆོལ་པར་བསྒོམ་པ་ནི་རྣམ་རྫོགས་སྦོར་བ་སྒོམ་
པའི་ཚུལ་ལོ། །གསུམ་པ་སྒོམ་པའི་དགོས་པ་ནི། དེ་ལྟར་བསྒོམས་པ་ལ་དགོས་པ་ཡོད་
དེ༑ ཁྱེན་གསུམ་གྱི་རྣམ་པ་བསྒོམ་པ་ལ་དབང་ཐོབ་པར་བྱ་བའི་ཆེད་ཡིན་པའི་ཕྱིར། འོ་
ན༑ མཁྱེན་གསུམ་གྱི་རྣམ་པ་བསྡུས་ནས་སྒོམ་པའི་དོན་གང་ཡིན་ཞེ་ན། མཁྱེན་གསུམ་གྱི་རྣམ་
པ་བརྒྱ་དང་བདུན་ཅུ་རྩ་གསུམ་བསྡུས་ནས་ཞི་ལྷག་ཟུང་འབྲེལ་གྱི་སྒོ་ནས་བསྒོམ་པ་ནི། མཁྱེན་
གསུམ་གྱི་རྣམ་པ་བསྡུས་ནས་སྒོམ་པའི་དོན་ནོ།།
༈ བཞི་པ་གཞུང་གི་བསྟན་ཚུལ་ལ། རྣམ་རྫོགས་སྦྱོར་བ་སྤྱིའི་རྣམ་གཞག་
དང་༑ ཐར་པ་ཆ་མཐུན་ནས་བཟུང་སྟེ་རྒྱུད་ལ་སྐྱེ་བའི་རིམ་པ་བཤད་པ་གཉིས། དང་པོ་
ལ༑ རྣམ་རྫོགས་སྦྱོར་བའི་ངོ་བོ་བཤད་པ་། སྐྱོན་ཡོན་བཤད་པ། མཚན་ཉིད་བཤད་པ་སྟེ་
གསུམ༑ དང་པོ་ལ། མི་མཐུན་ཕྱོགས་མ་ལུས་པའི་གཉེན་པོ་ཤེས་པའི་ཡན་ལག་ཏུ་རྣམ་པའི་
དབྱེ་བ་བཤད་པ་དང༌། ཟིན་བྱེད་སྟོང་ཉིད་རྟོགས་པའི་ཤེས་རབ་བཤད་པ་གཉིས། དང་པོ་

ནི༑ གཞི་ཤེས་པ་ཡི་བྱེ་བྲག་རྣམས། །ཞེས་སོགས་ཀྱིས་རྣམ་པ་མདོར་བསྟན་ནས། མེད་པའི་
རྣམ་པ་ནས་བཟུང་སྟེ། །ཞེས་སོགས་ཀྱིས་དེ་རྒྱས་པར་བཤད་པ་ཡིན་ནོ།།
༈ གཞི་ཤེས་པ་ཡི་བྱེ་བྲག་རྣམས། །ཞེས་པར་མཐའ་དཔྱད་པ་ལ། མདོ་
དང་བསྟན་བཅོས་ལས་བསྟན་པའི་ཚུལ་དང་། རྣམ་པའི་རྣམ་གཞག་དངོས་བཤད་པ་
གཉིས༑ དང་པོ་ནི། མདོ་ལས། རབ་འབྱོར་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་
ཕ་རོལ་ཏུ་ཕྱིན་པ་ནི་མ་མཆིས་པའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་སྩལ་
པ༑ ནམ་མཁའ་དམིགས་སུ་མེད་པའི་ཕྱིར། ཞེས་པ་ནས། རབ་འབྱོར་གྱིས་གསོལ་བ། ཤེས་
རབ་ཀྱི་ཕ་རོལ་ཏུ་ཕྱིན་པ་ནི་མི་གཡོ་བའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་
སྩལ་པ། རབ་འབྱོར་ཆོས་ཀྱི་དབྱིངས་ཡེ་ནས་གནས་པའི་ཕྱིར་རོ། །ཞེས་པའི་བར་གྱི་གཞི་
ཤེས་ཀྱི་རྣམ་པ་ཉེར་བདུན་བསྟན་ལ། དེའི་དགོངས་པ་འགྲེལ་པ་ལ། བསྟན་བཅོས་འདིར་མེད་
པའི་རྣམ་པ་ནས་བཟུང་སྟེ། །ཞེས་སོགས་རྩ་འགྲེལ་རྣམས་གསུངས། ཡང་མདོ་ལས། རབ་
འབྱོར་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འདོད་ཆགས་དང་
བྲལ་བའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདོད་
ཆགས་དམིགས་སུ་མེད་པའི་ཕྱིར། ཞེས་པ་ནས། རབ་འབྱོར་གྱིས་གསོལ་པ། བཅོམ་ལྡན་
འདས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་ཕ་རོལ་ཏུ་
ཕྱིན་པའོ། །བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དངོས་པོ་མེད་པའི་ངོ་བོ་ཉིད་
སྟོང་པ་ཉིད་དམིགས་སུ་མེད་པའི་ཕྱིར་རོ། །ཞེས་པའི་བར་གྱིས་ལམ་ཤེས་ཀྱི་རྣམ་པ་སུམ་ཅུ་རྩ་
དྲུག་བསྟན་ལ།
དེའི་དགོངས་པ་འགྲེལ་བ་ལ། བསྟན་བཅོས་འདིར། རྒྱུད་དང་ལམ་དང་
སྡུག་བསྔལ་དང༌། །ཞེས་སོགས་རྩ་འགྲེལ་འདི་རྣམས་གསུངས། ཡང་མདོ་ལས། རབ་

འབྱོར་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དྲན་པ་ཉེ་བར་
གཞག་པའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ལུས་
དང་ཚོར་བ་དང་སེམས་དམིགས་སུ་མེད་པའི་ཕྱིར་རོ། །ཞེས་པ་ནས། རབ་འབྱོར་གྱིས་གསོལ་
པ༑ བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། རྣམ་པ་ཐམས་ཅད་མཁྱེན་པ་ཉིད་
ཀྱི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་སྩལ་པ། ཆོས་ཐམས་ཅད་རྣམ་པ
ཐམས་ཅད་དུ་མངོན་པར་རྫོགས་པར་སངས་རྒྱས་པ་ཉིད་ཀྱི་ཕྱིར་ཞེས་པའི་བར་གྱིས་རྣམ་མཁྱེན་
གྱི་རྣམ་པ་བརྒྱ་དང་བཅུ་བསྟན་ལ། དེའི་དགོངས་པ་འགྲེལ་བ་ལ། བསྟན་བཅོས་འདིར། དྲན་
པ་ཉེར་གཞག་ནས་བཟུང་སྟེ། །ཞེས་སོགས་རྩ་འགྲེལ་རྣམས་གསུངས།
ཁ་ཅིག་ན་རེ། མདོ་ལས་དོན་རྣམ་དངོས་སུ་བསྟན་ནས་ཤེས་རྣམ་དངོས་སུ་མ་
བསྟན༑ བསྟན་བཅོས་ལས་ཤེས་རྣམ་དངོས་སུ་བསྟན་ནས་དོན་རྣམ་དངོས་སུ་མ་བསྟན་ཟེར་བ་
མི་འཐད་དེ། བསྟན་བཅོས་ལས་དོན་རྣམ་དངོས་སུ་བསྟན་པའི་ཕྱིར་ཏེ། བསྟན་བཅོས་ལས་
བདེན་པ་དང་པོ་གསུམ་དངོས་སུ་བསྟན་པའི་ཕྱིར་ཏེ། རྒྱུ་དང་ལམ་དང་སྡུག་བསྔལ་
དང༌༑ ༑ཞེས་སོགས་གསུངས་པའི་ཕྱིར། ཨར་བྱང་ཡེ་ན་རེ། གཞི་ཤེས་པ་ཡི་བྱེ་བྲག་
རྣམས༑ ༑ཞེས་པ་མདོར་བསྟན་དུ་ཤེས་རྣམ་དངོས་སུ་བསྟན་ནས་དོན་རྣམ་ཤུགས་ལ་བསྟན་རྒྱས་
བཤད་དུ་དེ་ལས་གོ་ལྡོག་པ་ཡིན་ནོ། །ཞེས་གསུངས་ལ། །འོ་ན་རྒྱས་བཤད་ཀྱི་གཞུང་རྣམས་
ཀྱིས་དོན་རྣམ་དངོས་སུ་སྟོན་པའི་རྒྱུ་མཚན་ཅི་ཡིན་དྲིས་པས་དེ་བསྟན་ཏེ། མེད་པ་དང་མི་སྐྱེ་བ་
དང་ཞེས་སོགས་ཀྱིས་སྔག་བདེན་གྱི་མི་རྟག་པ་ལྟ་བུའི་དོན་རྣམ་དངོས་སུ་བསྟན་པའི་ཕྱིར་ཟེར་
ན༑ མདོར་བསྟན་དུ་ཡང་དོན་རྣམ་དངོས་སུ་བསྟན་པར་ཐལ། གཞི་ཤེས་པ་ཡི་བྱེ་བྲག་
རྣམས༑ ༑ཞེས་པའི་གཞི་ཤེས་པ་ཡི་ཞེས་པས་གཞི་མི་རྟག་སོགས་དངོས་སུ་བསྟན་པའི་
ཕྱིར༑ དེ་ལ་ཁོ་ན་རེ། དེས་གཞི་མི་རྟག་སོགས་རྟོགས་པའི་ཡེ་ཤེས་ཙམ་བསྟན་པ་ཡིན་ནོ་ཟེར་

ན༑ དེ་ནི་རྒྱས་བཤད་ཀྱི་སྐབས་ལ་ཡང་མཚུངས་ཏེ། རྒྱས་བཤད་ཀྱི་གཞུང་རྣམས་ཀྱིས་སྡུག་
བསྔལ་རྟག་པར་མེད་པར་རྟོགས་པའི་ཡེ་ཤེས་ཙམ་བསྟན་པ་ཡིན་པའི་ཕྱིར།
གཉིས་པ་ལ། མཚན་ཉིད། དབྱེ་བ། བསྐོམ་བྱ་གང་ཡིན་དཔྱད་པ། རྣམ་པ་
ཇི་ལྟར་སྒོམ་པའི་ཚུལ་ཏེ་བཞི། དང་པོ་ནི། སྤྱིར་གསུང་རབ་ལས་རྣམ་པ་གང་དག་དང་ཞེས་
ཆོས་རྣམས་ཀྱི་ངོ་བོ་ལ་རྣམ་པར་བྱས་པ་དང་། མཛོད་ལས། རྣམ་པར་ཤེས་རབ་དང་བཅས་
པའི༑ ༑ཞེས་ཤེས་རབ་ལ་རྣམ་པར་བྱས་པ་དང་། གཟུང་བའི་རྣམ་པ་དང་། འཛིན་པའི་རྣམ་པ་
སོགས་མང་ུ་ཡོད་མོད་ཀྱང་འདིར་ཁྱད་པར་ལ་རྣམ་པར་བྱ་སྟེ། གཞི་ཤེས་པ་ཡི་བྱེ་བྲག་
རྣམས༑ ༑རྣམ་པ་ཞེས་བྱ། ཞེས་པའི་རྣམ་པ་དེ་ཁྱད་པར་ལ་བྱེད་རིགས་པའི་ཕྱིར། ཚིག་གསལ་
ལས༑ རྣམ་པ་ནི་བྱེ་བྲག་སྟེ་སངས་རྒྱས་ཀྱི་ས་ལ་སོགས་པ་ལ་ཆོས་ཀྱི་བྱེ་བྲག་ཇི་སྙེད་གཅིག་
ཡོད་པར་སྟོན་པའོ། །ཞེས་གསུངས་པའི་ཕྱིར། དེས་ན། ཁྱད་པར་གྱི་ཆོས། རྣམ་པའི་མཚན་
ཉིད༑ མཁྱེན་གསུམ་གང་རུང་གི་རྣམ་པ་ཡུལ་དུ་བྱེད་པའི་རིགས་སུ་གནས་པའི་ལམ་ཞུགས་ཀྱི་
མཁྱེན་པ། གཉེན་ཕྱོགས་ཤེས་རྣམ་གྱི་མཚན་ཉིད། གཉིས་པ་དེ་ལ། སྤྱིའི་དབྱེ་བ་དང་། སོ་
སོའི་དབྱེ་བ་གཉིས། དང་པོ་ནི། གཉེན་ཕྱོགས་ཤེས་རྣམ་དེ་ལ། གཞི་ཤེས་ཀྱི་ཤེས་རྣམ། ལམ་
ཤེས་ཀྱི་ཤེས་རྣམ། རྣམ་མཁྱེན་གྱི་ཤེས་རྣམ་གསུམ་དུ་ཡོད་ལ། དང་པོ་གཞི་ཤེས། གཉིས་པ་
ལམ་ཤེས། གསུམ་པ་རྣམ་མཁྱེན་དང་དོན་གཅིག་ཏུ་འཇོག་གོ །གཉིས་པ་སོ་སོའི་དབྱེ་བ་
ལ༑ གཞི་ཤེས་ཀྱི་རྣམ་པ་དེ་ལ་ཉེར་བདུན། ལམ་ཤེས་ཀྱི་རྣམ་པ་དེ་ལ་སུམ་ཅུ་རྩ་དྲུག རྣམ་
མཁྱེན་གྱི་རྣམ་པ་དེ་ལ་བརྒྱ་དང་བཅུ་སྟེ་བརྒྱ་དང་བདུན་ཅུ་རྩ་གསུམ་དུ་ཡོད་དོ། །སོ་སོར་ཕྱེ་
ན༑ ཤེས་རྣམ་བརྒྱ་དང་བདུན་ཅུ་རྩ་གསུམ། དོན་རྣམ་བརྒྱ་དང་བདུན་ཅུ་རྩ་གསུམ་དུ་ཡོད་དོ།།
འོ་ན་གཞི་ཤེས་ཀྱི་རྣམ་པ་ཉེར་བདུན་དུ་འཇོག་པའི་རྒྱུ་མཚན་ཇི་ལྟར་ཡིན་ཞེ་
ན༑ བདེན་པ་བཞི་པོ་དེའི་ཁྱད་གཞི་དམིགས་པར་བྱས་དེའི་སྟེང་གི་ཁྱད་ཆོས་གཞི་ཤེས་ཀྱི་ཡུལ་

དུ་གྱུར་པ་གཞི་ཤེས་ཀྱི་དོན་རྣམ་དང་། ཁྱད་ཆོས་དེ་དག་རྟོགས་པའི་གཞི་ཤེས་རྣམས་ཤེས་རྣམ་
དུ་འཆད་པ་ནི། མེད་པའི་རྣམ་པ་ནས་བཟུང་སྟེ། ཞེས་སོགས་སོ། །དེ་ཡང་ཟག་བཅས་ཉེར
ལེན་གྱི་ཕུང་པོ་ལྔ་པོ་ལྟ་བུ་ནི་གཞི་ཤེས་ཀྱི་དམིགས་པ་སྡུག་བདེན་ཡིན་ལ་དེའི་སྟེང་གི་མི་རྟག་
སྡུག་སྔལ་སྟོང་བདག་མེད་བཞི་ནི་སྡུག་བདེན་ལ་བརྟེན་པའི་གཞི་ཤེས་ཀྱི་དོན་རྣམ་དང༌། ངེ་
རྟོགས་པའི་འཕགས་རྒྱུད་ཀྱི་མཁྱེན་པ་རྣམས་གཞི་ཤེས་ཀྱི་ཤེས་རྣམ་ཡིན་ནོ། །མི་རྟག་སོགས་
བཞི་ནི། ཟག་བཅས་ཉེར་ལེན་གྱི་ཕུང་པོ་ལྔ་ཆོས་ཅན། མི་རྟག་པ་ཡིན་ཏེ། རེ་འགའ་སྐྱེ་བའི་
ཕྱིར༑ ཞེས་སོགས་སྔར་བདེན་བཞིའི་སྐབས་སུ་བཤད་པ་ལྟར་ཡིན་ནོ།།
འདི་ལྟར་བཤད་པ་དང་ཤེར་ཕྱིན་གྱི་མདོ་ལས་མེད་པ་དང་མི་སྐེ་བ་དང་ཞེས་སོགས་ཀྱི་སྒྲས་
བསྟན་པ་རྣམས་ཀྱང་དོན་གཅིག་པ་ཡིན་ནོ། །དེ་བཞིན་དུ་ཟག་བཅས་ཀྱི་སྲེད་པ་ལྟ་བུ་ནི་གཞི་ཤེས་
ཀྱི་དམིགས་པ་ཀུན་འབྱུང་བདེན་པ་ཡིན་ལ། དེའི་སྟེང་གི་རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་པ་
བཞི་ནི་ཀུན་འབྱུང་བདེན་པ་ལ་བརྟེན་པའི་གཞི་ཤེས་ཀྱི་དོན་རྣམ་དང་། དེ་རྟོགས་པའི་འཕགས་
རྒྱུད་ཀྱི་མཁྱེན་པ་རྣམས་གཞི་ཤེས་ཀྱི་ཤེས་རྣམ་ཡིན་ནོ། །ཉོན་མོངས་སྤངས་པའི་སོ་སོར་
བརྟགས་འགོག་ལྟ་བུ་ནི་གཞི་ཤེས་ཀྱི་དམིགས་པར་གྱུར་པའི་འགོག་བདེན་ཡིན་ལ་དེ་སྟེང་གི་
འགོག་པ་ཞི་བ་གྱ་ནོམ་ངེས་འབྱུང་གི་རྣམ་པ་བཞི་ནི་འགོག་བདེན་ལ་བརྟེན་པའི་གཞི་ཤེས་ཀྱི་དོན་
རྣམ་དང་། དེ་རྟོགས་པའི་འཕགས་རྒྱུད་ཀྱི་མཁྱེན་པ་རྣམས་དེའི་ཤེས་རྣམ་ཡིན་ནོ། །དེས་ན་
བདེན་པ་དང་པོ་གསུམ་པོ་ལ་བརྟེན་པའི་གཞི་ཤེས་ཀྱི་རྣམ་པ་བཞི་བཞི་སྟེ་བཅུ་གཉིས་ཡོད།
གཞི་ཤེས་ཀྱི་དམིགས་པར་གྱུར་པའི་ལམ་བདེན་དེ་ལ་ཉོན་སྒྲིབ་ཀྱི་གཉེན་པོའི་
རིགས་སུ་གནས་པའི་ལམ་ཟག་མེད་གཅིག གཟུང་བ་ཕྱི་རོལ་དོན་དུ་འཛིན་པའི་སྒྲིབ་པའི་གཉེན་
པོའི་རིགས་སུ་གནས་པའི་ལམ་ཟག་བཅས་གཅིག དེའི་གཉེན་པོའི་རིགས་སུ་གནས་པའི་ལམ་
ཟག་མེད་གཅིག་སྟེ་གསུམ་དུ་ཡོད། རྒྱས་པར་ཕྱེ་ན་བཅོ་ལྔར་ཡོད་ཅེས་འཆད་པ་ནི། ཉོན་

མོངས་པའི་སྒྲིབ་པའི་གཉེན་པོ་ཉིད་དུ། ཞེས་སོགས་སོ། །གཞི་ཤེས་ཀྱི་རྣམ་པ་འཆད་པའི་
སྐབས་སུ་གཟུང་བ་ཕྱི་རོལ་དོན་དུ་འཛིན་པའི་སྒྲིབ་པའི་གཉེན་པོ་འཆད་པ་སྐབས་སུ་མ་བབ་
སྟེ༑ གཞི་ཤེས་ནི་ཉན་ཐོས་ཀྱི་རྟོགས་རིགས་སུ་ངེས་ལ། གཟུང་བ་ཕྱི་རོལ་དོན་དུ་འཛིན་པའི་
རྟོག་པ་དེ་ཉན་ཐོས་ཀྱི་སྤང་བྱའི་གཙོ་བོ་མ་ཡིན་པའི་ཕྱིར། ཞེ་ན་སྐྱོན་མེད་དེ། གཞི་ཤེས་དེ་ཉན་
ཐོས་ཁོ་ནའི་རྟོགས་རིགས་སུ་གནས་པ་མ་ཡིན་གྱི་གཞི་ཤེས་དེས་རྣམ་གཞག་གི་རྟེན་གྱི་དབང་དུ་
བྱས་ནས་ཉན་ཐོས་དང་རང་རྒྱལ་འཕགས་པ་གཉིས་ཀའི་མངོན་རྟོགས་བསྡུས་ལ། གཟུང་བ་ཕྱི་
རོལ་དོན་དུ་འཛིན་པའི་གཟུང་རྟོག་དེ་རང་རྒྱལ་གྱི་སྤང་བྱའི་གཙོ་བོ་ཡིན་པའི་ཕྱིར། ཞེས་འཆད་
པ་ནི། ཐམས་ཅད་ཤེས་པ་ཉིད་ཀྱིས་ཉན་ཐོས་དང་རང་སངས་རྒྱས་རྣམས་ཀྱང་བསྡུས་
པས༑ ཞེས་སོགས་སོ། །ཉོན་སྒྲིབ་ཀྱི་གཉེན་པོའི་རིགས་སུ་གནས་པའི་ལམ་ཟག་མེད་དེ་ལ་
ཡང་བྱེད་པ་པོའི་གང་ཟག་གི་བདག་མེད་པར་རྟོགས་པའི་མཐོང་ལམ་མཉམ་གཞག་
དང་༑ ཡུལ་ཤེས་པ་པོའི་གང་ཟག་གི་བདག་མེད་པར་རྟོགས་པའི་མཐོང་ལམ་མཉམ་གཞག་
དང་༑ དམན་པའི་གནས་ནས་མཆོག་ཏུ་འཕོ་བ་པོའི་གང་ཟག་གི་བདག་མེད་པར་རྟོགས་པའི་དེ་
དང་༑ ཉོན་མོངས་འདུལ་བ་པོའི་གང་ཟག་གི་བདག་མེད་པར་མངོན་སུམ་གྱིས་རྟོགས་པའི་
མཐོང་ལམ་མཉམ་གཞག་ཡེ་ཤེས་དང་བཞི་ཡོད་ལ། བཞི་པོ་དེ་གཞི་ཤེས་ཀྱི་རྣམ་པ་ལམ་བདེན་
ཡིན་ཞིང༌། དང་པོ་དེ་ཐར་པའི་གྲོང་དུ་བགྲོད་པར་བྱེད་པའི་ལམ་ཡིན་པ་དང་། གཉིས་པ་དེ་མ་
རིག་པ་ཉོན་མོངས་པའི་གཉེན་པོ་ཡིན་པ་དང་། གསུམ་པ་དེ་སེམས་ཀྱི་གནས་ལུགས་ཕྱིན་ཅི་མ་
ལོག་པར་སྒྲུབ་བྱེད་ཡིན་པ་དང་། བཞི་པ་དེ་སྤངས་པ་སླར་མི་ལྡོག་པའི་གནས་སུ་ངེས་པར་
འབྱིན་བྱེད་ཡིན་པ་རྣམས་ལམ་བདེན་ལ་བརྟེན་པའི་གཞི་ཤེས་ཀྱི་དོན་རྣམ་དང༌། དེ་རྣམས་རྟོགས་
པའི་འཕགས་རྒྱུད་ཀྱི་མཁྱེན་པ་རྣམས་གཞི་ཤེས་ཀྱི་ཤེས་རྣམ་ཡིན་པ་ནི། དེ་ལ་དང་པོ་ལ་བྱེད་པ་
པོ་མེད་པ་དང་། ཞེས་པ་ནས། མཚན་ཉིད་དག་ཡིན་ནོ། །ཞེས་པའི་བར་གྱི་བསྟན་ལ། གཟུང་

བ་ཕྱི་རོལ་དོན་དུ་འཛིན་པའི་རྟོག་པའི་གཉེན་པོའི་རིགས་སུ་གནས་པའི་ལམ་ཟག་བཅས་དེ་ལ་རྨི་
ལམ་ལྟ་བུའི་ཕྱི་རོལ་གྱི་དོན་ངོ་བོ་ཉིད་མེད་པར་རྟོགས་པའི་སྒོམ་ལམ་ཟག་བཅས་དང་། སྒྲ་
བརྙན་ལྟ་བུའི་ཕྱི་རོལ་གྱི་དོན་མི་སྐྱེ་བར་རྟོགས་པའི་དེ་དང་། མིག་ཡོར་ལྟ་བུའི་ཕྱི་རོལ་གྱི་དོན་
མ་འགགས་པར་རྟོགས་པའི་དེ་དང༌། སྨིག་རྒྱུ་ལྟ་བུའི་ཕྱི་རོལ་གྱི་དོན་གཟོད་མ་ནས་ཞི་བར་
རྟོགས་པའི་དེ་དང་། སྒྱུ་མ་ལྟ་བུའི་ཕྱི་རོལ་གྱི་དོན་རང་བཞིན་གྱིས་མེད་པར་རྟོགས་པའི་སྒོམ་
ལམ་ཟག་བཅས་དང་ལྔ་ཡོད་ལ། ལྔ་པོ་དེ་གཞི་ཤེས་ཀྱི་དམིགས་པ་ཡིན་ཅིང་། གཟུང་བ་ཕྱི་
རོལ་དོན་དུ་འཛིན་པའི་རྟོག་པའི་གཉེན་པོ་ཡིན་པ་རྣམས་ནི་ལམ་བདེན་ལ་བརྟེན་པའི་གཞི་ཤེས་ཀྱི་
དོན་རྣམ་དང༌། དེ་དག་རྟོགས་པའི་འཕགས་རྒྱུད་ཀྱི་མཁྱེན་པ་རྣམས་གཞི་ཤེས་ཀྱི་ཤེས་རྣམ་ཡིན་
པ་ནི། གཉིས་པ་ལ་རྨི་ལམ་དང་། ཞེས་སོགས་ཀྱིས་བསྟན་ཏོ། །གཟུང་བ་ཕྱི་རོལ་དོན་དུ་
འཛིན་པའི་རྟོག་པའི་གཉེན་པོའི་རིགས་སུ་གནས་པའི་ལམ་ཟག་མེད་དེ་ལ་ཡང་ཕྱི་རོལ་གྱི་དོན་
གྱི་ཁྱད་པར་དུ་བྱས་པའི་ཆགས་སོགས་ཀྱི་ཀུན་ནས་ཉོན་མོངས་པ་མེད་པར་མངོན་སུམ་གྱིས་
རྟོགས་པའི་མཐོང་ལམ་མཉམ་གཞག་ཡེ་ཤེས་དང་། དེས་ཁྱད་པར་དུ་བྱས་པའི་དད་སོགས་ཀྱི་
རྣམ་པར་བྱང་བ་མེད་པར་མངོན་སུམ་གྱིས་རྟོགས་པའི་དེ་དང་། དེས་ཁྱད་པར་དུ་བྱས་པའི་ཉོན་
མོངས་པའི་བག་ཆགས་ཀྱིས་གོས་པ་མེད་པར་ཞེས་སོགས་དང་། དེས་ཁྱད་པར་དུ་བྱས་པའི་
གཟུགས་སོགས་ཀྱི་དབྱེ་བའི་སྤོས་པ་མེད་པར་ཞེས་སོགས་དང་། དེས་ཁྱད་པར་དུ་བྱས་པའི་
རྟོག་པའི་རོ་མྱང་བའི་རློམ་པ་མེད་པར་ཞེས་སོགས་དང་། དེས་ཁྱད་པར་དུ་བྱས་པའི་རྟོགས་པ་
ཐོབ་ཟིན་མ་ཉམས་པའི་མི་ཡོ་བའི་རྣམ་པ་མངོན་སུམ་གྱིས་རྟོགས་པའི་མཐོང་ལམ་མཉམ་
གཞག་དང་དྲུག་ཡོད་ལ། དྲུག་པོ་དེ་གཞི་ཤེས་ཀྱི་དམིགས་པ་ལམ་བདེན་ཡིན་ཅིང་དྲུག་པོ་དེའི་
ནང་ནས་ལམ་དང་པོ་དེ་ཕྱི་རོལ་དོན་གྱི་ཁྱད་པར་དུ་བྱས་པའི་ཆགས་སོགས་ཀྱི་ཀུན་ནས་ཉོན་
མོངས་པར་འཛིན་པའི་གཉེན་པོ་ཡིན་པ་དང་། དེ་བཞིན་དུ་གཉིས་པ་དེ་དེས་ཁྱད་པར་དུ་བྱས་

པའི་དད་སོགས་ཀྱི་རྣམ་པར་བྱང་བ་ཞེས་སོགས་ཀྱི་གཉེན་པོ་ཡིན་པ་ནི་ལམ་བདེན་ལ་བརྟེན་པའི་
གཞི་ཤེས་ཀྱི་དོན་རྣམ་དང༌། ལམ་དེ་དག་རྟོག་པ་དེ་དག་གི་གཉེན་པོ་ཡིན་པར་རྟོགས་པའི་
འཕགས་རྒྱུད་ཀྱི་མཁྱེན་པ་རྣམས་གཞི་ཤེས་ཀྱི་ཤེས་རྣམ་ཡིན་པ་ནི། གསུམ་པ་ལ་ཀུན་ནས་ཉོན་
མོངས་པ་དང༌། ཞེས་སོགས་ཀྱིས་བསྟན་ཏོ། །དེས་ན་གོང་དུ་བཤད་པ་ལྟར་བདེན་པ་དང་པོ་
གསུམ་ལ་བརྟེན་པའི་གཞི་ཤེས་ཀྱི་རྣམ་པ་བཅུ་གཉིས། ལམ་བདེན་ལ་བརྟེན་པ་བཅོ་ལྔ་སྟེ་ཉེར་
བདུན་དུ་ཡོད་དོ། །ཚུལ་འདི་ལ་དཔགས་ནས་གཞུང་དུ་གསལ་བ་ལྟར་ལམ་ཤེས་ཀྱི་རྣམ་པ་
སུམ་ཅུ་རྩ་དྲུག་ཏུ་འབྱེད་ཚུལ་ཡང་ཤེས་པར་བྱའོ།།
འོ་ན་གཞི་ཤེས་ཀྱི་ཤེས་རྣམ་དང་ལམ་ཤེས་ཀྱི་ཤེས་རྣམ་གཉིས་བདེན་བཞི་དང་
སྦྱར་ནས་བདེན་བཞིའི་ཁྱད་ཆོས་རྟོགས་པའི་ལྡོག་ཆ་ནས་བསྟན། རྣམ་མཁྱེན་གྱི་ཤེས་རྣམ་ནི་དེ་
ལྟར་མ་བསྟན་པར་ཡེ་ཤེས་སྡེ་ཚན་གྱི་སྒོ་ནས་སྟོན་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་
ཡོད་དེ། ཤེས་རྣམ་དང་པོ་གཉིས་རྒྱུད་ལ་ལྡན་པའི་སློབ་པ་འཕགས་པ་རྣམས་ཀྱིས་བདེན་བཞིའི་
ཁྱད་ཆོས་གཏན་ལ་ཕབ་ནས་དེ་ལ་ཕྱིན་ཅི་ལོག་ཏུ་སྒྲོ་འདོགས་པའི་སྒྲོ་འདོགས་སེལ་དགོས་
ལ༑ ཤེས་རྣམ་ཕྱི་མ་རྒྱུད་ལ་ལྡན་པའི་རྟེན་གྱི་གང་ཟག་རྣམས་ཀྱིས་དེ་ལྟར་སེལ་མི་དགོས་པའི་
ཕྱིར་ཏེ། དེ་དག་གིས་སྤང་བྱ་མཐའ་དག་སྤངས་ཟིན་ཅིང་ཐོབ་བྱ་མཐའ་དག་རྫོགས་པར་ཐོབ་ཟིན་
པའི་ཕྱིར།
གསུམ་པ་བསྒོམ་བྱ་གང་ཡིན་དཔྱད་པ་ལ། ཁ་ཅིག་ན་རེ། ཤེས་རྣམ་ཁོ་ན་
བསྒོམ་བྱ་ཡིན་གྱི། དོན་རྣམ་བསྒོམ་བྱ་མ་ཡིན་ཏེ། རྣམ་པ་བསྒོམ་པའི་དགོས་པ་ནི། བསྒོམ་
བྱའི་དོན་ལ་རྟོགས་པ་ཕུལ་དུ་འབྱུང་བ་བསྐྱེད་པའི་ཆེད་ཡིན་ལ། དོན་རྣམ་དེ་ཉིད་བསྒོམ་པས་
ཕུལ་དུ་བྱུང་བའི་ཁྱད་པར་བྱར་མེད་པའི་ཕྱིར་ཟེར་ན། མི་རིགས་ཏེ། བདེན་མེད་མ་བསྒོམ་པར་
བདེན་འཛིན་སྤོང་མི་ནུས་པའི་ཕྱིར། ཁ་ཅིག་ན་རེ། དོན་རྣམ་བསྒོམ་བྱ་ཡིན་གྱི་ཤེས་རྣམ་བསྒོམ་

བྱ་མ་ཡིན་པར་འདོད་པ་ཡང་མི་འཐད་དེ། སྦྱོང་བཞི་མ་བསྒོམ་པར་ཆོས་སྐུ་ཐོབ་མི་ནུས་པའི་
ཕྱིར༑ དེས་ན་དོན་རྣམ་དང་ཤེས་རྣམ་གཉིས་ཀ་བསྒོམ་བྱ་ཡིན་ཏེ། བདེན་འཛིན་སྤོང་བར་བྱེད་པ་
ལ་དེའི་གཉེན་པོ་རྒྱུད་ལ་སྐྱེ་དགོས་དེ་རྒྱུད་ལ་བསྐྱེད་པ་ལ་བདེན་མེད་བསྒོམ་དགོས་པའི་
ཕྱིར༑ བཞི་པ་རྣམ་པ་ཇི་ལྟར་སྒོམ་ཚུལ་ལ། སྙིང་པོའི་དོན་ཡིད་ལ་བྱེད་པའི་ཚུལ་གྱིས་སྒོམ་
པའི་ཚུལ་དང་། མངོན་པར་རྟོགས་པའི་རི་མ་པ་ཡིད་ལ་བྱེད་པའི་ཚུལ་གྱིས་སྒོམ་པའི་ཚུལ་
གཉིས༑ དང་པོ་ནི། བདག་མེད་གཉིས་བསྒོམ་པ་ལྟ་བུ། གཉིས་པ་ནི། མཁྱེན་གསུམ་གྱི་རྣམ་
པ་བསྒོམ་པ་ན་དེ་སྒོམ་པའི་བློས་བསྒོམ་བྱའི་རྣམ་པ་དེ་དང་དེ་མཁྱེན་པ་དེ་དང་དེའི་རྟོགས་རིགས་
སུ་བསྐྱེད་ནས་བསྒོམ་པ་ལྟ་བུ་སྟེ། དཔེར་ན། ཚད་མེད་བཞི་བསྒོམ་པ་བཞིན་ནོ།།
གཞན་ཡང་རྣམ་པ་སྒོམ་ཚུལ་དེ་ལ་ངོ་བོ་ཇི་ལྟ་བུའི་རྣམ་པ་སྒོམ་ཚུལ། མཚན་
ཉིད་རྗེས་སུ་དྲན་པའི་རྣམ་པ། མཚན་ཉིད་རྗེས་སུ་དཔྱོད་པའི་རྣམ་པ། སྨོན་ལམ་གྱི་རྣམ་པ་སྒོམ་
ཚུལ་དང་བཞི། དང་པོ་ནི། བསྒོམ་བྱའི་རྣམ་པ་དེ་རྒྱུད་ལ་བསྐྱེད་ནས་བསྒོམ་པ་ལྟ་བུ་ཡིན་
ཏེ༑ དཔེར་ན། ཚོགས་ལམ་དུ་དྲན་པ་ཉེར་བཞག་བཞི་བསྒོམ་པ་ལྟ་བུ། གཉིས་པ་ནི། བསྒོམ་
བྱ་དེ་རྗེས་སུ་དྲན་པ་རྒྱུད་ལ་བསྐྱེད་ནས་བསྒོམ་པ་སྟེ། དཔེར་ན། ས་དགུ་པར་སོ་སོ་ཡང་དག་
རིག་པ་བཞི་བསྒོམ་པ་ལྟ་བུའོ། །གསུམ་པ་ནི། ལམ་གོང་མའི་མཚན་ཉིད་ལ་དཔྱོད་པ་
སྟེ༑ ཚོགས་ལམ་དུ་སྦྱོར་ལམ་གྱི་མཚན་ཉིད་ཡིད་ལ་བྱེད་པ་བཞིན་ནོ། །བཞི་པ་ནི། འབྲས་བུའི་
ཁྱད་པར་འགའ་ཞིག་དོན་དུ་གཉེར་ནས་བསྒོམ་པ་སྟེ། ཚོགས་ལམ་དུ་རྣམ་མཁྱེན་བསྒོམ་པ་
བཞིན་ནོ། །ངག་དོན་ནི། གཉེན་ཕྱོགས་ཤེས་རྣམ་དེ་ལ་གསུམ་དུ་ཡོད་དེ། དེ་ལ་གཞི་ཤེས་ཀྱི་
ཤེས་རྣམ་ལམ་ཤེས་ཀྱི་ཤེས་རྣམ་རྣམ་མཁྱེན་གྱི་ཤེས་རྣམ་གསུམ་དུ་ཡོད་པའི་ཕྱིར། ཞེས་པའོ།།
ཉོན་མོངས་པའི་སྒྲིབ་པའི་གཉེན་པོ་ཉིད་དུ། ཞེས་སོགས་ལ། གཞི་ཤེས་ཀྱི་
རྣམ་པ་ལམ་བདེན་ཆོས་ཅན། དེ་ལ་གསུམ་དུ་ཡོད་དེ། ཁྱོད་ལ་ཉོན་སྒྲིབ་ཀྱི་གཉེན་པོའི་རིགས་

སུ་གནས་པའི་མཐོང་ལམ་ཟག་མེད་གཅིག གཟུང་བ་ཕྱི་རོལ་དོན་དུ་འཛིན་པའི་སྒྲིབ་པའི་གཉེན་
པོའི་རིགས་སུ་གནས་པའི་སྒོམ་ལམ་ཟག་བཅས་གཅིག དེའི་རིགས་སུ་གནས་པའི་མཐོང་
ལམ་ཟག་མེད་གཅིག་རྣམས་སུ་ཡོད་པའི་ཕྱིར། འོ་ན་འདིར་བསྟན་ལམ་གྱི་གཙོ་བོ་གསུམ་པོ་དེ་
གང་ཞེ་ན། དང་པོ་ནི། གང་ཟག་གི་བདག་མེད་མངོན་སུམ་གྱིས་རྟོགས་པའི་མཐོང་ལམ
མཉམ་གཞག་ལྟ་བུ་དང༌། གཉིས་པ་ནི། གཟུང་བ་ཕྱི་རོལ་དོན་གྱིས་སྟོང་བར་དོན་སྤྱིའི་ཚུལ་
གྱིས་རྟོགས་པའི་སྒོམ་ལམ་རྗེས་ཐོབ་ལྟ་བུ་དང་། གསུམ་པ་ནི། དེ་མངོན་སུམ་གྱིས་རྟོགས་
པའི་མཐོང་ལམ་མཉམ་གཞག་ལྟ་བུའོ། །འོ་ན་ལམ་དང་པོ་དང་གསུམ་པ་མཐོང་ལམ་དུ་འཇོག་
ཅིང་གཉིས་པ་བསྒོམ་ལམ་ལ་འཇོག་པ་གང་ལས་ཤེས་ཤེ་ན། ཉི་ཁྲི་སྣང་བ་ལས། ཤེས་བྱའི་
སྒྲིབ་པའི་གཉེན་པོའི་ལམ་ནི་རྣམ་པ་གཉིས་ཏེ། སྒོམ་པའི་ལམ་ཟག་པ་དང་བཅས་པ་
དང་༑ མཐོང་བའི་ལམ་ཟག་པ་མེད་པའོ། །ཞེས་གཉིས་པ་སྒོམ་ལམ་དང་གསུམ་པ་མཐོང་
ལམ་ལ་གསུངས་པས་དང་པོ་ལ་དངོས་སུ་གསལ་ཁ་མ་བྱུང་ཡང་གསུམ་པ་མཐོང་ལམ་ལ་
འཇོག་པར་གསུངས་པས་དང་པོ་ཡང་མཐོང་ལམ་ལ་འཇོག་པར་དོན་གྱིས་གོ་ནུས་ཤིང་སྙིང་པོའི་
རྒྱན་དུ་དེ་བཞིན་དུ་གསུངས་པས་ཤེས་སོ། །འདིའི་ལམ་གསུམ་པོ་འདི་ཐེག་པ་གསུམ་གང་གི་
མངོན་རྟོགས་ཡིན་ཞེ་ན། འདིའི་དངོས་བསྟན་ཙམ་གྱི་ལམ་གསུམ་ལ་ཐེག་པ་གསུམ་གའི་མངོན་
པར་རྟོགས་པ་བཞག་ཏུ་རུང་སྟེ། རྣམ་པའི་དོན་བསྡུ་པའི་དོན་སྐབས་སུ་དེ་ལ་ཐམས་ཅད་ཤེས་པ་
ཉིད་ཀྱི་རྣམ་པ་ནི་ཉན་ཐོས་དང་བྱང་ཆུབ་སེམས་དཔའི་བྱེ་བྲག་གི་གོ་རིམ་བཞིན་དུ་ཟག་པ་མེད་པ་
དང་ཟག་པ་དང་བཅས་པ་དག་ཀྱང་ཡིན་ནོ། །ཞེས་གསུངས་པའི་ཕྱིར།
འོ་ན་སྐབས་འདིར་ཉོན་སྒྲིབ་གྱི་གཉེན་པོར་གྱུར་པའི་ལམ་ཟག་མེད་གཅིག་
ལས་མ་བཤད་པར་ཕྱི་རོལ་དོན་འཛིན་གྱི་སྒྲིབ་པའི་གཉེན་པོར་གྱུར་པའི་ལམ་ལ་ཟག་བཅས་དང་
ཟག་མེད་གཉིས་བཤད་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། ཉོན་སྒྲིབ་དེ་སྤོང་སླ་

ལ་ཕྱི་རོལ་དོན་འཛིན་གྱི་སྒྲིབ་པ་དེ་ལ་ལྟོས་ནས་ཅུང་ཟད་སྤོང་དཀའ་བའི་རྒྱུ་མཚན་གྱིས་དེ་ལྟར་
ཡིན་པའི་ཕྱིར། འོ་ན་ཟག་བཅས་ཟག་མེད་ཀྱི་ཁྱད་པར་གང་ཞེ་ན། དེ་ཡང་སྒྲ་དོན་འདྲེས་རུང་དུ་
འཛིན་པའི་རྟོག་པ་དང་བཅས་མ་བཅས་ལ་བྱེད་ཀྱི། སྐབས་འདིར་བསྟན་པའི་ཟག་བཅས་ཟག་
མེད་ལ་བྱེད་པ་མ་ཡིན་ཏེ། སྐབས་འདིར་བསྟན་པའི་ཟག་བཅས་དེ་ཟག་བཅས་མཚན་ཉིད་པ་
ཡིན་པའི་ཕྱིར་ཏེ། ལམ་བདེན་ཡིན་ན་ཟག་བཅས་ཡིན་པར་འགལ་བའི་ཕྱིར། རྒྱུ་དང་ལམ་དང་
སྡུག་བསྔལ་དང༌། ཞེས་སོགས་རྩ་འགྲེལ་གྱིས་ལམ་ཤེས་ཀྱི་རྣམ་པ་སུམ་ཅུ་རྩ་དྲུག་བསྟན་པའི་
ཚུལ་ནི། སྔར་གྱི་རིགས་པ་ལ་དཔགས་ནས་ཤེས་པར་བྱའོ།།
༈ རྣམ་མཁྱེན་གྱི་རྣམ་པ་བརྒྱ་དང་བཅུ་འཆད་པ་ལ། དྲན་པ་ཉེར་གཞག་ནས་
བཟུང་སྟེ། །ཞེས་སོགས་གསུངས། སྐབས་འདིར་བྱང་ཕྱོགས་སོ་བདུན་འཆད་པ་ལ། སྒྲ་
དོན༑ གྲངས་ངེས། དབྱེ་བསྡུ། ཟག་བཅས་ཟག་མེད་ཀྱི་ཁྱད་པར། སས་བསྡུས་ཚུལ། ས་
མཚམས། སོ་སོའི་ངོ་བོ་རྒྱས་པར་བཤད་པ་དང་བདུན། དང་པོ་ནི། དྲན་པ་ཉེར་གཞག་ལ་
སོགས་པ་སོ་བདུན་པོ་འདི་ལ་ཅིའི་ཕྱིར་བྱང་ཆུབ་ཀྱི་ཕྱོགས་དང་མཐུན་པའི་ཆོས་ཞེས་བརྗོད་ཅེ་
ན༑ དེ་ལྟར་བརྗོད་པའི་རྒྱུ་མཚན་ཡོད་དེ། སོ་བདུན་པོ་འདིས་ཟད་མི་སྐྱེ་ཤེས་པའི་བྱང་ཆུབ་ཀྱི་ངོ་
བོ་དང་། དེ་དག་རྟོགས་པར་བྱེད་པའི་ཆོས་དེ་དང་རྗེས་སུ་མཐུན་པའི་ལམ་རྣམས་བསྡུས་པས་དེ་
སྐད་ཅེས་བརྗོད་པའི་ཕྱིར། དེ་སྐད་དུ་ཡང་མཛོད་ལས། ཟད་དང་མི་སྐྱེ་ཤེས་པ་ནི། །བྱང་ཆུབ་
དེ་དང་མཐུན་ཉིད་ཕྱིར༏ །སུམ་ཅུ་རྩ་བདུན་དེ་ཕྱོགས་མཐུན། ཞེས་གསུངས་པའི་ཕྱིར། གཉིས་
པ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་དེ་ལ་སུམ་ཅུ་རྩ་བདུན་གྲངས་ངེས་པར་འཇོག་
པའི་རྒྱུ་མཚན་ཡོད་དེ། ཚོགས་ལམ་ནས་སངས་རྒྱས་ཀྱི་སའི་བར་གྱི་ལམ་རྣམས་སོ་བདུན་པོ་
འདིར་ངེས་པའི་ཕྱིར། གསུམ་པ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་དེ་ལ་མིང་གི་སྒོ་
ནས་སུམ་ཅུ་རྩ་བདུན་དུ་དབྱེར་ཡོད་ཀྱང༌། རྫས་ཀྱི་སྒོ་ནས་དད་པ། བརྩོན་འགྲུས། དྲན་

པ༑ ཏིང་ངེ་འཛིན། ཤེས་རབ། བཏང་སྙོམས། དགའ་བ། ཡང་དག་པའི་རྟོག་པ། ཚུལ་
ཁྲིམས༑ ཤིན་ཏུ་སྦྱངས་བ་སྟེ་རྫས་བཅུར་འདུ་བ་ཡིན་ཏེ། དབང་པོ་ལྔ་དང་སྟོབས་ལྔ་ནི་དད་པ་
ནས་ཤེས་རབ་ཀྱི་བར་ལྔའི་རྫས་སུ་འདུ། དྲན་པ་ཉེར་གཞག་བཞི། ཆོས་རབ་ཏུ་རྣམ་འབྱེད་ཡང་
དག་བྱང་ཆུབ་ཀྱི་ཡན་ལག ཡང་དག་པའི་ལྟ་བ། འཕགས་པའི་ལམ་ཡན་ལག་རྣམས་ནི་ཤེས་
རབ་ཀྱི་རྫས་སུ་འདུ། ཡང་དག་སྤོང་བ་བཞི། བརྩོན་འགྲུས་ཡང་དག་བྱང་ཆུབ་ཀྱི་ཡན་
ལག ཡང་དག་པའི་རྩོལ་བ་རྣམས་ནི་བརྩོན་འགྲུས་ཀྱི་རྫས་དང༌། རྫུ་འཕྲུལ་གྱི་རྐང་བ་
བཞི༑ ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག ཡང་དག་པའི་ཏིང་ངེ་འཛིན་རྣམས་ནི་ཏིང་
ངེ་འཛིན་གྱི་རྫས་དང༌། དྲན་པ་ཡང་དག་བྱང་ཆུབ་ཀྱི་ཡན་ལག ཡང་དག་པའི་དྲན་
པ༑ འཕགས་པའི་ལམ་ཡན་ལག་རྣམས་ནི་དྲན་པའི་རྫས་དང༌། ཡང་དག་པའི་ངག ལས་ཀྱི་
མཐའ༑ ཡང་དག་པའི་འཚོ་བ་གསུམ་ནི་ཚུལ་ཁྲིམས་ཀྱི་རྫས་སུ་འདུ། དགའ་བ་ཡང་དག་བྱང་
ཆུབ་ཀྱི་ཡན་ལག དགའ་བའི་རྫས་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཤིན་
སྦྱངས་ཀྱི་རྫས། བཏང་སྙོམས་ཡང་དག་བྱང་ཆུབ་ཀྱི་ཡན་ལག་བཏང་སྙོམས་ཀྱི་རྫས། ཡང་
དག་པའི་རྟོག་པ་འཕགས་པའི་ལམ་ཡན་ལག་ནི་ཡང་དག་པའི་རྟོག་པའི་རྫས་སུ་འཇོག་པའི་
ཕྱིར༑ དེ་སྐད་དུ་ཡང་མཛོད་ལས། མིང་གི་སྒོ་ནས་རྫས་སུ་བཅུ། །དད་དང་བརྩོན་འགྲུས་དྲན་
པ་དང༌། །ཤེས་རབ་ཏིང་ཛིན་བཏང་སྙོམས་དགའ། །རྟོག་དང་ཚུལ་ཁྲིམས་ཤིན་ཏུ་
སྦྱངས༑ ༑དྲན་པ་ཉེར་གཞག་ཤེས་རབ་སྟེ། །བརྩོན་འགྲུས་ཡང་དག་འཇོག་ཅེས་བྱ། །རྫུ་
འཕྲུལ་རྐང་པ་ཏིང་འཛིན་ཏོ། །ཞེས་སོགས་གསུངས་པའི་ཕྱིར།
བཞི་པ་ནི། བྱང་ཆུབ་ཡན་ལག་བདུན་དང་། འཕགས་ལམ་ཡན་ལག་བརྒྱད་
ཟག་མེད་ཡིན་ལ་གཞན་རྣམས་ལ་ཟག་བཅས་ཟག་མེད་གཉིས་ཀ་ཡོད་དེ། མཛོད་ལས། བྱུང་
ཆུབ་ཡན་ལག་ལམ་ཡན་ལག །ཟག་པ་མེད་གཞན་རྣམ་གཉིས་སོ། །ཞེས་གསུངས་པའི་

ཕྱིར༑ ཟག་བཅས་ཟག་མེད་ཀྱི་ཁྱད་པར་ནི། སོ་སོ་སྐྱེ་བོའི་རྒྱུད་ཀྱིས་བསྡུས་པ་ལ་ཟག་བཅས་
དང་༑ འཕགས་པའི་རྒྱུད་ཀྱིས་བསྡུས་པ་ལ་ཟག་མེད་དུ་བཤད་པ་ཙམ་ཡིན་གྱི་ཟག་བཅས་མཚན་
ཉིད་པ་ནི་མ་ཡིན་ནོ། །ལྔ་པ་ནི། བསམ་གཏན་དང་པོའི་སས་བསྡུས་པའི་སོ་བདུན་པོ་ཐམས་
ཅད་ཡོད་ལ། བསམ་གཏན་དང་པོའི་ཉེར་བསྡོགས་མི་ལྕོགས་མེད་པའི་སས་བསྡུས་པ་དགའ་
བ་ཡང་དག་བྱང་ཆུབ་ཀྱི་ཡན་ལག་མ་གཏོགས་པ་ཐམས་ཅད་ཡོད་ལ། བསམ་གཏན་གཉིས་
པའི་སས་བསྡུས་པ་ཡང་དག་པ་འཕགས་པའི་ལམ་ཡན་ལག་མ་གཏོགས་པ་དང་། བསམ་
གཏན་གསུམ་པ་དང་བཞི་བའི་སས་བསྡུས་པའི་དགའ་བ་དང་རྟོག་པ་གཉིས་ཀ་མེད་
ལ༑ གཟུགས་མེད་དང་པོ་གསུམ་གྱི་སས་བསྡུས་པའི་དགའ་རྟོག་གཉིས་དང་ཚུལ་ཁྲིམས་ཡང་
དག་ཡང་དག་པའི་ངག་ལས་ཀྱི་མཐའ་ཡང་དག་པའི་འཚོ་བ་རྣམས་མེད་ལ། བྱང་ཆུབ་ཡན་
ལག་དང་འཕགས་ལམ་ཡན་ལག་གཉིས་ལ་ཉན་ཐོས་ཀྱི་དབང་དུ་བྱས་ན་འདོད་སེམས་དང་སྲིད་
རྩེས་བསྡུས་པ་ཡང་མེད་ལ། དེ་གཉིས་ཀྱི་སས་བསྡུས་པའི་གཞན་རྣམས་ཡོད་དེ། མཛོད་
ལས༑ བསམ་གཏན་དང་པོ་ན་ཐམས་ཅད། །མི་ལྕོགས་མེད་ན་དགའ་མ་གཏོགས། །གཉིས་པ་
ནི་རྟོག་མ་རྟོགས། །གཉིས་ན་དེ་གཉིས་མ་གཏོགས་པ། བསམ་གཏན་བར་ནའང་གཟུགས་མེད་
པ༑ ༑གསུམ་ནའང་དེ་དང་ཚུལ་ཡན་ལག །བྱང་ཆུབ་དང་ནི་ལམ་ཡན་ལག །མ་གཏོགས་
འདོད་ཁམས་སྲིད་རྩེ་ན། །ཞེས་གསུངས་པའི་ཕྱིར། སྤྱིར་དབུ་མ་པའི་ལུགས་ལ། བྱང་ཆུབ་
ཡན་ལག་དང་འཕགས་ལམ་ཡན་ལག་འདོད་པ་དང་སྲིད་རྩེའི་སས་བསྡུས་པ་ཡང་ཡོད་དོ།།
དྲུག་པ་ལ། བྱེ་བྲག་ཏུ་སྨྲ་བའི་ལུགས་དང༌། ཐེག་ཆེན་པའི་ལུགས་
གཉིས༑ དང་པོ་ནི། དྲན་པ་ཉེར་གཞག་བཞི་མ་མཐའ་ཚོགས་ལམ་ནས་ཡང་དག་སྤོང་བ་བཞི་
སྦྱོར་ལམ་དྲོད་ནས་རྫུ་འཕྲུལ་གྱི་རྐང་པ་བཞི་རྩེ་མོ་ནས་དབང་པོ་ལྔ་བཟོད་པ་ནས་སྟོབས་ལྔ་ཆོས་
མཆོག་ནས་བྱང་ཆུབ་ཡན་ལག་བདུན་སྒོམ་ལམ་ནས་འཕགས་ལམ་ཡན་ལག་བརྒྱད་མཐོང་

ལམ་ནས་འཐོབ་པར་འདོད་དེ། མཛོད་ལས། སྡེ་ཚན་བདུན་ནི་གོ་རིམ་བཞིན། །ལས་ནི་དང་པོ་
པ་དག་དང༌། །ངེས་འབྱེད་ཆ་མཐུན་རྣམས་དང་ནི། །སྒོམ་དང་མཐོང་ལ་རབ་ཏུ་ཕྱེ། །ཞེས་
གསུངས་པའི་ཕྱིར། གཉིས་པ་ཐེག་ཆེན་པའི་ལུགས་ལ། དྲན་པ་ཉེར་གཞག་བཞི། ཡང་དག་
སྤོང་བ་བཞི། རྫུ་འཕྲུལ་གྱི་རྐང་པ་བཞི་རྣམས་ནི་ཚོགས་ལམ་ཆུང་ངུ་ནས་ཀྱང་ཐོབ་ལ། འགྲེལ་
པ་འདིར་སྡེ་ཚན་གསུམ་པོ་དེ་ཚོགས་ལམ་ཆུང་འབྲིང་ཆེ་གསུམ་དང་སྦྱར་ནས་གསུངས་པ་ནི་
ཚོགས་ལམ་ཆུང་ངུའི་སྐབས་སུ་དྲན་པ་ཉེར་གཞག་བསྒོམས་པ་ལ་ཚོགས་ལམ་འབྲིང་གི་
སྐབས་སུ་ཡང་དག་སྤོང་བ་བསྒོམ་པ་ནུས་པ་ཁྱད་པར་ཅན་དུ་འགྱུར་བ་ལ་དགོངས་པ་ཡིན་
ནོ༑ ༑།དབང་པོ་ལྔ་སྦྱོར་ལམ་དྲོད་ནས་དང་། སྟོམས་ལྔ་བཟོད་པ་ནས་ཐོབ་སྟེ། དབུས་མཐའ་
ལས༑ དབང་པོ་དང་ནི་སྟོབས་རྣམས་ལ། །ངེས་འབྱེད་ཆ་མཐུན་གཉིས་གཉིས་སོ། །ཞེས་
གསུངས་པའི་ཕྱིར། བྱང་ཆུབ་ཡན་ལག་བདུན་ནི། མཐོང་ལམ་མཉམ་གཞག་ནས་ཐོབ་
སྟེ༑ མདོ་སྡེའི་རྒྱན་ལས། སར་ཞུགས་པ་ལ་བྱང་ཆུབ་ཀྱི། །ཡན་ལག་རྣམ་པར་བཞག་པར་
བརྗོད༑ ༑ཅེས་གསུངས་པའི་ཕྱིར། འཕགས་ལམ་ཡན་ལག་མཐོང་ལམ་རྗེས་ཐོབ་ནས་ཐོབ་ལ་
དེ་རྣམས་ཀྱི་ཡ་མཐའ་སངས་རྒྱས་ཀྱི་ས་ན་ཡོད། མཐོང་ལམ་གྱི་གནས་སྐབས་ན་ཡང་འཕགས་
ལམ་ཡན་ལག་ཡོད་དེ། བྱང་སེམས་མཐོང་ལམ་པས་བྱང་ཕྱོགས་སོ་བདུན་ཚང་བར་ཐོབ་པའི་
ཕྱིར་ཏེ། མདོ་སྡེའི་རྒྱན་ལས། རྒྱལ་སྲས་བྱང་ཆུབ་ཕྱོགས་མཐུན་པ། །རྣམ་པ་སྣ་ཚོགས་
ཐམས་ཅད་ནི། །རྟག་ཏུ་མཐོང་བའི་ལམ་དེ་དང་། །ལྷན་ཅིག་ཏུ་ནི་ཐོབ་པར་འདོད། ཅེས་
གསུངས་པའི་ཕྱིར། འོ་ན་འགྲེལ་བ་འདིར་འཕགས་ལམ་ཡན་ལག་བརྒྱད་རྣམས་ངེས་འབྱིན་གྱི་
ལམ་དང་སྦྱར་ནས་གསུངས་པ་མི་འཐད་པར་འགྱུར་རོ་ཞེ་ན། སྐྱོན་མེད་དེ། དེ་ནི་འཕགས་
ལམ་ཡན་ལག་སྒོམ་ལམ་གྱི་སྐབས་སུ་གཙོ་ཆེ་བ་ལ་དགོངས་པའི་ཕྱིར།
བདུན་པ་ལ། སྡེ་ཚན་བདུན་པོ་དེའི་ནང་ནས་དང་པོ་དྲན་པ་ཉེར་གཞག་བཤད་

པ་ལ། དམིགས་པ། ངོ་བོ། དབྱེ་བ། སྒོམ་ཚུལ། སྒོམ་པའི་དགོས་པ་སྟེ་ལྔ་ཡོད་པ་
ལས༑ དང་པོ་ལུས་དང་། ཚོར་བ་དང་སེམས་ཆོས་རྣམས་དེའི་དམིགས་པ་ཡིན་ལ། ལུས་དེ་
ལ་ཕྱིའི་ལུས་དང་། ནང་གི་ལུས་དང་། དེ་གཉིས་ཀའི་ལུས་དང་གསུམ་གསུངས་པའི་དང་པོ་
ནི༑ གཟུགས་ཀྱི་སྐྱེ་མཆེད་ལྟ་བུ། གཉིས་པ་ནི། དྲན་པ་ཉེར་གཞག་སྒོམ་པ་པོའི་རྕལ་འབྱོར་པ་
རང་རྒྱུད་ཀྱི་དབང་པོ་གཟུགས་ཅན་པ་ལྟ་བུ། གསུམ་པ་ནི། གང་ཟག་གཞན་རྒྱུད་ཀྱི་དབང་པོ་ལྔ་
ལྟ་བུའོ། །ཚོར་བ་ནི། བདེ་སྡུག་བཏང་སྙོམས་གསུམ་མོ། །སེམས་ནི་རྣམ་ཤེས་ཚོགས་དྲུག་
གོ ༑ཆོས་ནི་འདུ་ཤེས་འདུ་བྱེད་འདུས་མ་བྱས་ཀྱི་ཆོས་རྣམས་སོ། །འོ་ནབཞི་པོ་དེ་དྲན་པ་ཉེ་བར་
བཞག་པའི་དམིགས་པར་འཇོག་པའི་རྒྱུ་མཚན་ཇི་ལྟ་བུ་ཞེ་ན། དེ་འི་རྒྱུ་མཚན་ཡོད་དེ། གདུལ་
བྱའི་རྒྱུད་ཀྱི་ཕྱིན་ཅི་ལོག་བཟློག་པའི་ཕྱིར་དུ་བཅོམ་ལྡན་འདས་ཀྱིས་དྲན་པ་ཉེར་གཞག་བཞི་
གསུངས་པ་ཡིན་པས་ན་བཞི་པོ་དེ་དྲན་པ་ཉེར་བཞག་གི་དམིགས་པར་བསྟན་པས་ཕྱིན་ཅི་ལོག་
བཞི་བཟློག་པར་འགྱུར་བའི་ཕྱིར་ཏེ། བྱིས་པ་སོ་སོ་སྐྱེ་བོ་རྣམས་ཀྱིས་ལུས་ལ་བདག་གི་གནས་
ཀྱི་དངོས་པོར་ཕྱིན་ཅི་ལོག་ཏུ་ཞེན། ཚོར་བ་ལ་བདག་གི་ལོངས་སྤྱོད་ཀྱི་དངོས་པོར་ཕྱིན་ཅི་ལོག་
ཏུ་ཞེན། སེམས་ལ་བདག་གི་ངོ་བོར་ཕྱིན་ཅོ་ལོག་ཏུ་ཞེན། ཆོས་ལ་བདག་ཀུན་ནས་ཉོན་མོངས་
པ་དང་། རྣམ་པར་བྱང་བའི་གཞིར་ཕྱིན་ཅི་ལོག་ཏུ་ཞེན་པའི་གཉེན་པོར་དྲན་པ་ཉེར་གཞག་བཞི་
ཞེས་བཞག་པའི་ཕྱིར། མཛོད་ལས། ཕྱིན་ཅི་ལོག་གི་གཉེན་པོར་བཞི། །ཞེས་གསུངས་པའི་
ཕྱིར་རོ། །གཉིས་པ་ངོ་བོ་ནི། བྱང་ཕྱོགས་སོ་བདུན་གྱི་ནང་ཚན་གང་ཞིག ལུས་ཚོར་སེམས
ཆོས་བཞི་པོ་གང་རུང་ལ་དམིགས་ནས་རང་དང་སྤྱིའི་མཚན་ཉིད་ཅི་རིགས་པར་དཔྱོད་པར་བྱེད
པའི་རབ་ཏུ་ཕྱེ་བའི་དྲན་པ་ཤེས་རབ་མཚུངས་ལྡན་དང་བཅས་པའི་མཁྱེན་པར་དམིགས་པ། དྲན་
པ་ཉེར་བཞག་གི་མཚན་ཉིད་ཡིན་ཏེ། མཛོད་ལས། ཞི་གནས་གྲུབ་པར་གྱུར་བ་ཡིས། །དྲན་པ་
ཉེར་གཞག་བསྒོམ་པར་བྱ། །ལུས་ཚོར་སེམས་དང་ཆོས་རྣམས་ལ། །མཚན་ཉིད་གཉིས་སུ་

ཡོངས་བརྟགས་པས། །ཤེས་རབ་ཐོས་སོགས་ལས་བྱུང་བའོ། །ཞེས་གསུངས་པའི་
ཕྱིར༑ གསུམ་པ་ནི། དེ་ལ་དབྱེ་ན། ཚོར་བ། སེམས། ཆོས་དྲན་པ་ཉེར་གཞག་བཞི་ཡོད་
ལ༑ དེ་དག་ཀྱང་ཤེས་རབ་གཙོ་ཆེ་བ་ཡིན་ཏེ། དྲན་པ་ཉེར་གཞག་ཤེས་རབ་སྟེ། །ཞེས་
གསུངས་པའི་ཕྱིར། དེ་དག་ལ་ཤེས་རབ་ཀྱིས་ཁྱབ་པ་ནི་མ་ཡིན་ཏེ། དེ་དང་མཚུངས་ལྡན་གྱི་
སེམས་སེམས་བྱུང་དུ་མ་ཡོད་པའི་ཕྱིར། མཛོད་ལ། གཙོ་བོ་སྨོས་པ་དེ་དག་ནི། །སྦྱོར་བྱུང་
ཡོན་ཏན་ཀུན་ཀྱང་ཡིན། །ཞེས་གསུངས་པའི་ཕྱིར། བཞི་པ་སྒོམ་ཚུལ་ལ། རང་གི་མཚན་ཉིད་
ཀྱིས་དང་། སྤྱིའི་མཚན་ཉིད་ཀྱིས་སྒོམ་ཚུལ་གཉིས། དང་པོ་ནི། ཉིན་པར་དུར་ཁྲོད་རྣམས་སུ་
ཕྱིན་ནས་རོ་རྣམ་པར་སྔོས་པ་དང༌། རྣམ་པར་བམ་པ་སོགས་མཐོང་བ་ན་བདག་གི་ལུས་ཀྱང་
འདི་ལྟ་བུ་ལས་མ་འདས་སོ་སྙམ་དུ་ཡིད་ལ་བྱེད་ཅིང་བདག་གི་ལུས་འདི་ལས་གཅིན་དང་ཟག་པ་
སོགས་འབྱུང་བས་འདི་མི་གཙང་བའི་རྒྱུ་དང༌། ཕ་མའི་ཁུ་ཁྲག་སོགས་ལས་འབྱུང་བས་ན་མི་
གཙང་བའི་འབྲས་བུ་དང་། ཁྲག་ཆུ་སེར་སྣབས་དང་ངར་སྣབས་སོགས་འདུས་པས་ན་མི་
གཙང་བའི་རང་བཞིན་ཅན་ཡིན་ནོ་སྙམ་དུ་ཡིད་ལ་བྱེད་པའི་ཚུལ་གྱིས་ལུས་དྲན་པ་ཉེར་གཞག་
དང་༑ ཟག་བཅས་ཀྱི་ཚོར་བ་བདེ་བ་ལ་དམིགས་ནས་འདི་ལ་སྲེད་པ་སྐྱེ་ཞིང་དེ་ལས་སྡུག་
བསྔལ་འབྱུང་བས་སྡུག་བསྔལ་གྱི་རྒྱུའོ་སྙམ་པ་དང༌། ཚོར་བ་སྡུག་བསྔལ་ལ་དམིགས་ནས་
འདི་ནི་སྡུག་བསྔལ་གྱི་རང་བཞིན་ཅན་ནོ་སྙམ་པ་དང་། ཟག་བཅས་ཀྱི་ཚོར་བ་བཏང་སྙོམས་ལ་
དམིགས་ནས་འདི་ཡང་ཁྱབ་པ་འདུ་བྱེད་ཀྱི་སྔག་བསྔལ་ལས་མ་འདས་སོ་སྙམ་པ་ནི་ཚོར་བ་དྲན་
པ་ཉེར་གཞག་དང་། སེམས་ལ་དམིགས་ནས་རྒྱུན་དང་སྐད་ཅིག་མ་གང་རུང་བསམ་ཀྱང་རྟག་
པའི་སྐབས་མེད་པས་མི་རྟག་པའི་རང་བཞིན་ཅན་ནོ་སྙམ་དུ་སེམས་དྲན་པ་ཉེར་གཞག་
དང་༑ ཆོས་ལ་དམིགས་ནས་བྱེད་པ་པོ་དོན་གཞན་གྱི་བདག་གིས་སྟོང་པས་བདག་མེད་པའོ་
སྙམ་པའི་ཚུལ་གྱིས་ཆོས་དྲན་པ་ཉེར་གཞག་བསྒོམ་པ་ཡིན་ནོ། །གཉིས་པ་ནི། ལུས་ཚོར་

སེམས་ཆོས་འདི་རྣམས་ལ་འདུས་བྱས་ཐམས་ཅད་ནི་མི་རྟག ཟག་བཅས་ཐམས་ཅད་སྡུག་
བསྔལ༑ ཆོས་ཐམས་ཅད་སྟོང་ཞིང་བདག་མེད། དེ་ཐམས་ཅད་བདེན་པས་སྟོང་པའི་རང་བཞིན་
ཅན་ཡིན་ནོ་སྐམ་དུ་བསྒོམ་པ་ཡིན་ནོ། །ལྔ་པ་ནི། དྲན་པ་ཉེར་གཞག་བཞི་རང་གི་མཚན་ཉིད་ཀྱི་
སྒོ་ནས་སྒོམ་པའི་དགོས་པ་ནི་ཟག་བཅས་ཀྱི་ལུས་ལ་གཙང་བ། ཚོར་བ་ལ་བདེ་བ། སེམས་ལ་
རྟག་པ། ཆོས་ལ་བདག་ཏུ་འཛིན་པའི་ཕྱིན་ཅི་ལོག་བཞི་བཟློག་པའི་སྒོ་ནས་བདེན་བཞིའི བླང་
དོར་ལ་འཇུག་པའི་ཕྱིར་དུ་ཡིན་ལ། དེ་བཞི་པོ་བསྒོམས་པས་བདེན་བཞིའི་བླང་དོར་ལ་འཇུག་
པར་ཡང་འགྱུར་ཏེ། ལུས་དེ་ལྟ་བུ་བསྒོམས་པ་ལ་བརྟེན་ནས་ཟག་བཅས་ཀྱི་ལུས་སྡུག་བསྔལ་
གྱི་གནས་ངན་ལེན་དུ་ཁོང་དུ་ཆུད་པའི་སྒོ་ནས་སྡུག་བདེན་ལ་འབྲལ་འདོད་སྐྱེ། ཚོར་བ་དེ་ལྟ་བུ་
བསྒོམས་པས་ཟག་བཅས་ཀྱི་ཚོར་བས་སྲེད་པའི་རྒྱ་བྱེད་པར་མཐོང་ནས་ཀུན་འབྱུང་གི་གཙོ་བོར
སྲེད་པ་ལ་སྤོང་འདོད་སྐྱེ། སེམས་དེ་ལྟ་བུ་བསྒོམས་པས་བདག་ཏུ་འདོགས་པའི་གཞི་སེམས་
སྐད་ཅིག་གིས་སྐྱེ་འགག་བྱེད་པར་མཐོང་ནས་མྱ་ངན་ལས་འདས་པ་ན་བདག་ཆད་ཀྱི་དོགས་པའི་
འཇིགས་པ་མི་འབྱུང་བར་འགོག་པ་མངོན་དུ་བྱེད་འདོད་སྐྱེ། ཆོས་དེ་ལྟ་བུ་བསྒོམས་པས་ཀུན་
ནས་ཉོན་མོངས་ཀྱི་ཆོས་སྤང་བྱ་དང་རྣམ་བྱང་གི་ཆོས་བླང་བྱར་ཁོང་དུ་ཆུད་པའི་སྒོ་ནས་ཉོན་
མོངས་ཀྱི་ཆོས་སྤོང་བའི་ཕྱིར་དུ་ལམ་སྒོམ་འདོད་སྐྱེ་བ་ཡིན་ཏེ། དབུས་མཐའ་ལས། གནས་
ངན་ལེན་ཕྱིར་སྲིད་རྒྱུའི་ཕྱིར། །གཞི་ཡི་ཕྱིར་དང་མ་རྨོངས་ཕྱིར། །བདེན་པ་བཞི་ལ་འཇུག་བྱ་
པས༑ ༑དྲན་པ་ཉེ་བར་བཞག་པ་བསྒོམ། །ཞེས་གསུངས་པའི་ཕྱིར། དྲན་པ་ཉེར་གཞག་བཞི་
སྤྱིའི་མཚན་ཉིད་ཀྱིས་སྒོམ་པའི་དགོས་པ་ནི་གང་ཟག་གི་བདག་འཛིན་དང་། ཆོས་ཀྱི་བདག་
འཛིན་ས་བོན་དང་བཅས་པ་སྤངས་ནས་ཐར་པ་དང་ཐམས་ཅད་མཁྱེན་པའི་གོ་འཕང་འགྲུབ་པར་
འགྱུར་བ་ཡིན་ནོ།།
ཡང་དག་སྤོང་པ་བཤད་པ་ལ། དམིགས་པ། ངོ་བོ། དབྱེ་བ། སྒོམ་

ཚུལ༑ སྒོམ་པའི་དགོས་པ་སྟེ་ལྔ་། དང་པོ་ནི། སྔར་སྐྱེས་ཟིན་པའི་མི་དགེ་བ། སྔར་མ་སྐྱེས་
པའི་མི་དགེ་བ། སྔར་སྐྱེ་ཟིན་པའི་དགེ་བ། སྔར་མ་སྐྱེས་པའི་དགེ་བ་རྣམས་ཡིན་ནོ། །གཉིས་
པ་ནི། བྱང་ཕྱོགས་སོ་བདུན་གྱི་ནང་མཚན་གང་ཞིག དགེ་མི་དགེའི་བླང་དོར་ལ་སྤྲོ་བས་འཇུག་
པའི་རབ་ཏུ་ཕྱེ་བའི་བརྩོན་འགྲུས་མཚུངས་ལྡན་དང་བཅས་པའི་མཁྱེན་པ། ཡང་དག་སྤོངས་
པའི་མཚན་ཉིད། དེ་ཡང་བརྩོན་འགྲུས་གཙོ་ཆེ་བ་ཡིན་གྱི །དེ་ཡིན་ན། བརྩོན་འགྲུས་ཡིན་པས་
མ་ཁྱབ་སྟེ། དེ་དང་མཚུངས་ལྡན་གྱི་སེམས་སེམས་བྱུང་རྣམས་དེར་འཇོག་པའི་ཕྱིར། ཅིའི་
ཕྱིར་ཡང་དག་སྤོང་བ་ཞེས་བྱ་ཞེ་ན། མི་མཐུན་ཕྱོགས་ཡང་དག་པར་སྤོང་པའི་དོན་གྱིས་ན་དེ་
སྐད་ཅེས་བྱའོ། །གསུམ་པ་ནི། དེ་ལ་དབྱེ་ན། མི་དགེ་བ་སྐྱེས་པ་སྤོང་བའི་ཡང་དག་སྤོང་
པ༑ མི་དགེ་བ་མ་སྐྱེས་པ་མི་བསྐྱེད་པའི་ཡང་དག་སྤོང་པ། དགེ་བ་སྐྱེས་པ་སྤེལ་བའི་ཡང་དག་
སྤོང་བ། མ་སྐྱེས་པ་བསྐྱེད་པའི་ཡང་དག་སྤོང་བ་བཞིའོ། །བཞི་པ་ནི། མི་དགེ་བ་སྐྱེས་པ་སྤོང་
བ་དང་། མ་སྐྱེས་པ་མི་བསྐྱེད་པ་དང་། དགེ་བ་སྐྱེས་པ་མི་ཉམས་ཤིང་གོང་ནས་གོང་དུ་འཕེལ་
བ་དང་། མ་སྐྱེས་པ་བསྐྱེད་པའི་ཕྱིར་འདུན་པ་སྐྱེད་འབད་བརྩོན་འགྲུས་རྩོམ། སེམས་རབ་ཏུ་
འཛིན་སེམས་རབ་ཏུ་འཇོག་པའི་ཚུལ་གྱིས་སྒོམ་པ་ཡིན་ཏེ། མདོ་ལས། སྡིག་པ་མི་དགེ་བའི་
ཆོས་སྐྱེས་པ་རྣམས་སྤོང་བའི་ཕྱིར་དུ་འདུན་པ་སྐྱེད་དོ། །འབད་དོ། བརྩོན་འགྲུས་རྩོམ་
མོ༑ ༑སེམས་རབ་ཏུ་འཛིན་ནོ། སེམས་རབ་ཏུ་འཇོག་གོ །སྡིག་པ་མི་དགེའི་ཆོས་མ་སྐྱེས་པ་མི་
བསྐྱེད་པའི་ཕྱིར་འདུན་པ་སྐྱེད་དོ། ཞེས་སོགས་དང་། གཉེན་པོ་སྐྱེས་པ་རྣམས་སྤེལ་བའི་ཕྱིར་
འདུན་པ་སྐྱེད་དོ། །ཞེས་སོགས་དང༌། གཉེན་པོ་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་
སྐྱེད་དོ། །ཞེས་པ་ནས། སེམས་རབ་ཏུ་འཇོག་གོ །ཞེས་པའི་བར་གསུངས་པའི་ཕྱིར། འོ་ན་
མདོ་དེ་དག་གི་དོན་གང་ཞེ་ན། འདུན་པ་སྐྱེད་དོ་ཞེས་པ་ནི་དགེ་མི་དགེའི་བླང་དོར་ལ་དོན་གཉེར་
གྱི་འདུན་པ་སྐྱེད་པ་ཡིན། འབད་དོ་ཞེས་པ་ནི། དེའི་བླང་དོར་ལ་སྦྱོར་བས་འབད་པའི་དོན་

དང་༑ བརྩོན་འགྲུས་རྩོམ་ཞེས་པ་ནི། ཞི་ལྷག་ཟུང་འབྲེལ་གྱི་སྒོ་ནས་ཡང་དག་སྤོང་བ་སྒོམ་པའི་
ཚེ་བྱིང་རྒོད་ཀྱི་གཉེན་པོར་བརྩོན་འགྲུས་རྩོམ་ཞེས་པ་ཡིན་ལ། རྩོམ་པའི་ཚུལ་ནི། སེམས་བྱིང་
བའམ་བྱིང་བར་དོགས་པ་ན་དཀོན་མཆོག་གི་ཡོན་ཏན་དྲན་པ་སོགས་སེམས་དྭང་བར་འགྱུར་
བའི་ཡིད་ཀྱིས་སེམས་གཟེང་བསྟོད་དེ་དམིགས་པ་ལ་སེམས་འཛིན་པ་དང་སེམས་རྒོད་པའམ་
སེམས་རྒོད་པར་དོགས་པ་ན་འཁོར་བའི་ཉེས་དམིགས་སེམས་པ་སོགས་སྐྱོ་བར་འགྱུར་བའི་
ཡིད་ཀྱིས་སེམས་འཕང་སྨད་དམིགས་པ་ལ་འཇོག་ཅེས་པ་ཡིན་ནོ། །ལྔ་པ་སྒོམ་པའི་དགོས་པ་
ནི༑ ཡང་དག་སྤོང་བ་དང་པོ་གཉིས་བསྒོམས་པས་སྤང་བྱ་རྣམས་སྤང་ཕྱི་མ་གཉིས་བསྒོམས་
པས་ཐོབ་བྱ་རྣམས་ཐོབ། སྤང་རྟོགས་རྫོགས་པར་བྱས་ཏེ་ཆོས་ཀྱི་སྐ་འཐོབ་པར་འགྱུར་བ་ཡིན་
ནོ།།
གསུམ་པ་རྫུ་འཕྲུལ་གྱི་རྐང་བ་བཤད་པ་ལ། དམིགས་པ། ངོ་བོ། དབྱེ་
བ༑ སྒོམ་ཚུལ། སྒོམ་པའི་དགོས་པ་སྟེ་ལྔ་། དང་པ་ནི། ཀེང་རུས་ལ་སོགས་པ་ཏིང་ངེ་འཛིན་
འགྲུབ་པའི་གཞི་གང་ཡང་རུང་བ་རྣམས་ཡིན་ནོ། །གཉིས་པ་ནི། བྱང་ཕྱོགས་སོ་བདུན་གྱི་ནང་
ཚན་གང་ཞིག རྫུ་འཕྲུལ་འགྲུབ་པའི་གཞིར་གྱུར་པའི་རབ་ཏུ་ཕྱེ་བའི་རིགས་སུ་གནས་པའི་ཏིང་
ངེ་འཛིན་མཚུངས་ལྡན་དང་བཅས་པའི་མཁྱཻན་པ། རྫུ་འཕྲུལ་གྱི་རྐང་པའི་མཚན་ཉིད། ཡང
ཏིང་ངེ་འཛིན་གཙོ་ཆེ་བ་ཡིན་ཀྱང་དེ་དང་མཚུངས་ལྡན་གཞན་རྣམས་ཀྱང་དེར་བསྡུ་བ་ཡིན་
ནོ༑ ༑ཅིའི་ཕྱིར་རྫུ་འཕྲུལ་གྱི་རྐང་པ་ཞེས་བྱ་ཞེ་ན། རྫུ་འཕྲུལ་འགྲུབ་པའི་རྐང་པའམ་གཞི་ལྟ་བུ་
ཡིན་པས་ན་དེ་སྐད་ཅེས་བྱའོ། །གསུམ་པ་ནི། དེ་ལ་དབྱེ་ན། འདུན་པའི་ཏིང་ངེ་འཛིན་སྤོང་པའི་
འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ། བརྩོན་འགྲུས་ཀྱི་ཏིང་ངེ་འཛིན་སྤོང་བའི་སེམས་
པའི་ཏིང་ངེ་འཛིན་སྤོང་བའི་དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་
རྐང་བ་སྟེ་བཞིའོ། །དེ་རྣམས་ཀྱི་མཚན་གཞི་རིམ་པ་བཞིན། གུས་སྦྱོར་གྱི་འདུན་པ་དང་

མཚུངས་ལྡན་གྱི་རྫུ་འཕྲུལ་གྱི་རྐང་པ་དང་། རྒྱུན་སྦྱོར་གྱི་བརྩོན་འགྲུས་དང་མཚུངས་པར་ལྡན་
པའི་དེ་དང་། ཏིང་ངེ་འཛིན་སྒོམ་པའི་བག་ཆགས་དང་བཅས་པའི་སེམས་པ་དང་ལྡན་པའི་དེ་
དང་༑ ཆོས་རབ་ཏུ་རྣམ་འབྱེད་ཀྱི་ཤེས་རབ་དང་མཚུངས་པར་ལྡན་པའི་དེ་རྣམས་སོ། །བཞི་པ་
ནི༑ ཉེས་པ་ལྔའི་གཉེན་པོར་སྤོང་པའི་འདུ་བྱེད་བརྒྱད་བསྟེན་པའི་ཚུལ་གྱིས་སྒོམ་པ་ཡིན་
ལ༑ ཉེས་པ་ལྔ་ནི། ཏིང་ངེ་འཛིན་བསྒོམ་པ་ལ་མི་སྤོ་བའི་ལེ་ལོ་དང༌། དེ་སྒོམ་པའི་གདམས་
ངག་བརྗེད་པ་དང་། བྱིང་རྒོད་ཀྱི་གཉེན་པོར་མངོན་པར་འདུ་མི་བྱེད་པ་དང་། ཏིང་ངེ་འཛིན་ལ་
ལྷུན་འགྲུབ་ཏུ་འཇུག་པའི་ཚེ་བྱིང་རྒོང་ཀྱི་གཉེན་པོར་མངོན་པར་འདུ་བྱེད་རྣམས་ཡིན་ཏེ། དབུས་
མཐའ་ལས། ལེ་ལོ་དང་ནི་གདམས་ངག་རྣམས། །བཛྲད་དང་བྱིང་དང་རྒོད་པ་དང༌། །འདུ་མི་
བྱེད་དང་འདུ་བྱེད་དེ། །དེ་དག་ཉེས་པ་ལྔར་འདོད་དོ། །ཞེས་གསུངས་པའི་ཕྱིར།
སྤོང་བའི་འདུ་བྱེད་བརྒྱད་ནི། རྩོམ་པའི་གནས་འདུན་པ། དེ་ལ་གནཔ་
བརྩོན་འགྲུས། འདུན་པའི་རྒྱུ་དད་པ། བརྩོན་འགྲུས་ཀྱི་འབྲས་བུ་ཤིན་སྦྱངས། དམིགས་རྣམ་
མི་བརྗེད་པའི་དྲན་པ། བྱིང་རྒོད་འབྱུང་མི་འབྱུང་རྟོག་པར་ྋ ེད་པར་བྱེད་པའི་ཤེས་བཞིན། བྱིང་
རྒོད་ཀྱི་གཉེན་པོ་མངོན་པར་འདུ་བྱེད་པའི་སེམས་པ། སེམས་རྣལ་དུ་འཇོག་པའི་འདུ་བྱེད་བཏང་
སྙོམས་རྣམས་ཡིན་ཏེ། དབུས་མཐའ་ལས། གནས་དང་དེ་ལ་གནས་པ་དང་། །རྒྱུ་དང་འབྲས་
བུ་ཉིད་དུའོ། །དམིགས་པ་བརྗེད་པར་མ་གྱུར་དང༌། །བྱིང་དང་རྒོད་པ་རྟོག་པ་རང༌། །དེ་སྤོང་
མངོན་པར་འདུ་བྱེད་དང༌། །ཞི་ཚེ་རྣལ་དུ་འཇོག་པའོ། །ཞེས་གསུངས་པའི་ཕྱིར། འོ་ན་ཉེས་པ་
ལྔའི་གཉེན་པོར་སྤོང་བའི་འདུ་བྱེད་བརྒྱད་བསྙེན་པའི་ཚུལ་དེ་ཇི་ལྟ་བུ་ཞེ་ན། ཏིང་ངེ་འཛིན་བསྒོམ་
པ་ལ་འཇུག་པའི་ཚེ་ལེ་ལོ་ཉེས་པ་དངོས་ཡིན་ཅིང་དེའི་གཉེན་པོ་ནི་བརྩོན་འགྲུས་ཡིན་ལ་བརྩོན་
འགྲུས་ཀྱི་གནས་འདུན་པ་འདུན་པའི་རྒྱུ་དད་པ་བརྩོན་འགྲུས་གྱི་འབྲས་བུ་ཤིན་སྦྱངས་ཡིན་པས་
བཞི་པོ་དེ་ལེ་ལོའི་ཀཉེན་པོ་འཁོར་དང་བཅས་པ་ཡིན་ནོ། །ཏིང་ངེ་འཛིན་བསྒོམ་པ་ལ་སྦྱོར་བའི་

ཚེ་གདམས་ངག་བརྗེད་པ་ཉེས་པ་ཡིན་པས་དེའི་གཉེན་པོར་དམིགས་རྣམ་མི་བརྗེད་པའི་དྲན་པ་
དགོས༑ ཏིང་ངེ་འཛིན་སྒོམ་པའི་དངོས་གཞིའི་སྐབས་སུ་བྱིང་རྒོད་ཉེས་པ་ཡིན་པས་དེའི་གཉེན་
པོར་བྱིང་རྒོད་འབྱུང་མི་འབྱུང་རྟོག་པའི་ཤེས་བཞིན་དགོས། བྱིང་རྒོད་བྱུང་བའི་ཚེ་གཉེན་པོ་
མངོན་པར་འདུ་མི་བྱེད་པ་ཉེས་པ་ཡིན་པས་དེའི་གཉེན་པོར་གཉེན་པོ་མངོན་པར་འདུ་བྱེད་པའི་
སེམས་པ་དགོས། བྱིང་རྒོད་དང་བྲལ་ནས་ཏིང་ངེ་འཛིན་ལ་ལྷུན་འགྲུབ་ཏུ་འཇུག་པའི་ཚེ་གཉེན་
པོ་མངོན་པར་འདུ་བྱེད་པ་ཉེས་པ་ཡིན་པས་དེའི་གཉེན་པོར་རྣལ་དུ་འཇོག་པའི་འདུ་བྱེད་བཏང་
སྙོམས་དགོས་པ་ཡིན་ནོ། །ལྔ་བ་སྒོམ་པའི་དགོས་པ་ནི། གཅིག་ཏུ་བསྒྱུར་ཞིང་མང་པོར་སྤྲུལ་
པ་དང་ནམ་མཁའ་ལ་འགྲོ་བ་སོགས་རྫུ་འཕྲུལ་སྣ་ཚོགས་པ་འགྲུབ་པའི་ཆེད་དུ་ཡིན་ནོ།།
བཞི་པ་དབང་པོ་བཤད་པ་ལ། དམིགས་པ། སོ་སོའི་ངོ་བོ། །སྒོམ་
ཚུལ༑ སྒོམ་པའི་དགོས་པ་དང་བཞི། དང་པོ་ནི། བདེན་པ་བཞིའོ། །གཉིས་པ་ནི། སྦྱོར་ལམ་
ཡན་ཆད་ཀྱིས་བསྡུས་པའི་བདེན་པ་བཞི་ལ་ཡིད་ཆེས་པའི་དད་པ་དང་། དེའི་བླང་དོར་ལ་སྤྲོ་
བའི་བརྩོན་འགྲུས་དང་། དེའི་དམིགས་རྣམ་མི་བརྗེད་པའི་དྲན་པ་དང་། དེའི་གནས་ལུགས་ལ་
རྩེ་གཅིག་པའི་ཏིང་ངེ་འཛིན་དང་། བདེན་བཞིའི་གནས་ལུགས་ཤེས་པའི་ཤེས་རབ་རྣམས་ཡིན་
ནོ༑ ༑ཅིའི་ཕྱིར་དབང་པོ་ཞེས་བྱ་ཞེ་ན། བདེན་པ་མངོན་པར་རྟོགས་པ་ལ་ལྷག་བར་དབང་བྱེད་
པའི་དོན་གྱིས་ན་དེ་སྐད་ཅེས་བྱའོ། །འོ་ན་ཚོགས་ལམ་གྱི་གནས་སྐབས་ན་ཡང་དད་སོགས་ལྔ་
ཡོད་པས། དེ་རྣམས་སྐབས་འདིར་དབང་པོར་མི་འཇོག་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་
མཚན་ཡོད་དེ། ཚོགས་ལམ་གྱི་གནས་སྐབས་ན་རྣམ་བྱང་ཕྱོགས་ལ་དབང་བྱེད་པ་ཙམ་ཡོད་
ཀྱང་བདེན་པ་མངོན་པར་རྟོགས་པ་ལ་ལྷག་པར་དབང་བྱེད་པ་མེད་པའི་ཕྱིར། གསུམ་པ་
ནི༑ བདེན་བཞི་ལ་ཡིད་ཆེས་བའི་ཚུལ་གྱིས་དད་པ། དེའི་བླང་དོར་ལ་སྤྲོ་བའི་ཚུལ་གྱིས་བརྩོན་
འགྲུས༑ དམིགས་རྣམ་མ་བརྗེད་པའི་ཚུལ་གྱིས་དྲན་པ། རྩེ་གཅིག་པའི་ཚུལ་གྱིས་ཏིང་ངེ་

འཛིན༑ སོ་སོར་འབྱེད་པའི་ཚུལ་གྱིས་ཤེས་རབ་ཀྱི་དབང་པོ་བསྒོམ་པ་རྣམས་ཡིན་ནོ། །བཞི་པ་
ནི་ངེས་འབྱེད་ཆ་མཐུན་ཕྱི་མ་རྣམས་བསྐྱེད་པ་དང་། བདེན་པ་མངོན་པར་རྟོགས་པ་ལ་ལྷག་པར་
དབང་བྱེད་པ་སོགས་དབང་པོ་ལྔ་དང་པོར་སྒོམ་པའི་དགོས་པ་ཡིན་ལ། མཐར་ཐུག་གི་དགོས་
པ་ནི། ཆོས་སྐུ་ཐོབ་པའི་ཆེད་དུ་ཡིན་ནོ།།
ལྔ་པ་སྟོབས་བཤད་པ་ལ། དམིགས་པ། སོ་སོའི་ངོ་བོ། སྒོམ་ཚུལ། སྒོམ་
པའི་དགོས་པ་བཤད་པ་སྟེ་བཞིའོ། །དང་པོ་ནི་བདེན་པ་བཞིའོ། །གཉིས་པ་ནི། སྦྱོར་ལམ་
བཟོད་པ་ཡན་ཆད་ཀྱི་བདེན་པ་བཞི་ལ་ཡིད་ཆེས་པའི་དད་པ་སོགས་སྔར་བཞིན། ཅིའི་ཕྱིར་
སྟོབས་ཞེས་བྱ་ཞེ་ན། མི་མཐུན་པའི་ཕྱོགས་ཀྱིས་བརྫི་བར་མི་ནུས་པས་ན་དེ་སྐད་ཅེས་བྱའོ། །འོ་
ན་དབང་པོ་དང་སྟོབས་ལ་ཁྱད་པར་ཅི་ཡོད་ཅེ་ན།དབང་པོའི་གནས་སྐབས་སུ་རྗེས་ཐོབ་ཏུ་མ་
དད་པ་སོགས་མངོན་གྱུར་དུ་འབྱུང་སྲིད། སྟོབས་ཀྱི་གནས་སྐབས་ཀྱི་རྗེས་ཐོབ་ཏུ་ཡང་དེ་དག་
འབྱུང་མི་སྲིད་པའི་ཁྱད་པར་ཡོད་དོ། །གསུམ་པ་ནི། བདེན་བཞི་ལ་ཡིད་ཆེས་པའི་ཚུལ་གྱིས་
དད་པའི་སྟོབས་བསྒོམ་པ་སོགས་སྔར་བཞིན་ནོ། །བཞི་པ་ནི། སྟོབས་ལྔ་དང་པོར་བསྒོམས་
པས་བདེན་པ་མངོན་སུམ་གྱིས་རྟོགས་པར་འགྱུར་བ་དང༌། མཐར་ཐུག་གི་དགོས་པ་ཆོས་སྐུ་
འཐོབ་པར་འགྱུར་བ་ཡིན་ནོ།།
དྲུག་པ་བྱང་ཆུབ་ཀྱི་ཡན་ལག་བཤད་པ་ལ་དམིགས་པ། ངོ་བོ། དབྱེ་
བ༑ བདུན་དུ་འབྱེད་པའི་རྒྱུ་མཚན། སྒོམ་ཚུལ། སྒོམ་པའི་དགོས་པ་སྟེ་དྲུག དང་པོ་
ནི༑ བདེན་པ་བཞིའོ། །གཉིས་པ་ནི། བྱང་ཕྱོགས་སོ་བདུན་གྱི་ནང་ཚན་གང་ཞིག བདེན་བཞིའི་
གནས་ལུགས་མངོན་སུམ་གྱིས་རྟོགས་པའི་མཉམ་གཞག་གཙོ་བོར་གྱུར་པའི་རབ་ཏུ་ཕྱེ་བའི་
རིགས་སུ་གནས་པའི་འཕགས་རྒྱུད་ཀྱི་མཁྱེན་པ། བྱང་ཆུབ་ཡན་ལག་གི་མཚན་ཉིད། གསུམ་
པ་ནི། དེ་ལ་དབྱེ་ན། དྲན་པ་ཡང་དག་བྱང་ཆུབ་ཀྱི་ཡན་ལག་ནས་བཏང་སྙོམས་ཡང་དག་བྱང་

ཆུབ་ཀྱི་ཡན་ལག་གི་བར་བདུན་དུ་ཡོད་པ་ལས། དང་པོ་དེ་རྒྱལ་པོའི་འཁོར་ལོ་རིན་པོ་ཆེ་དང་
ཆོས་མཚུངས་པ་ཡིན་ཏེ། རྒྱལ་པོའི་འཁོར་ལོ་རིན་པོ་ཆེ་དེས་མ་རྒྱལ་བ་ལས་རྒྱལ་བར་བྱེད་པ་
བཞིན་འདིས་ཀྱང་སྔར་མ་ཐོབ་པའི་ཆོས་རྟོགས་པར་བྱེད་པའི་ཕྱིར་ཆོས་རབ་ཏུ་རྣམ་འབྱེད་དེ་ལྟ་
བུ་ནི་གླང་པོ་རིན་པོ་ཆེ་དང་ཆོས་མཚུངས་པ་ཡིན་ཏེ། གླང་པོ་རིན་པོ་ཆེ་དེས་ཕ་རོལ་འཇོམས་
པར་བྱེད་པ་ལྟར་འདིས་ཀྱང་གང་ཟག་དང་ཆོས་ཀྱི་བདག་ཏུ་འཛིན་པ་འཇོམས་པར་བྱེད་པའི་
ཕྱིར༑ བརྩོན་འགྲུས་དེ་ལྟ་བུ་ནི་རྟ་མཆོག་རིན་ཆེན་དང་ཆོས་མཚུངས་པ་ཡིན་ཏེ། རྟ་མཆོག་རིན་
པོ་ཆེ་དེས་ས་ཆེན་པོ་ལ་མྱུར་དུ་བགྲོད་པར་བྱེད་པ་ལྟར་དུ་འདིས་ཀྱང་བསམ་གཏན་དང་མངོན་
ཤེས་ལ་སོགས་པའི་ཡོན་ཏན་རྣམས་མྱུར་དུ་འགྲུབ་པར་བྱེད་པའི་ཕྱིར། དགའ་བ་དེ་ལྟ་བུ་
ནི༑ ནོར་བུ་རིན་པོ་ཆེ་དང་ཆོས་མཚུངས་པ་ཡིན་ཏེ། ནོར་བུ་རིན་པོ་ཆེ་དེས་སྣང་བའི་ཁྱད་པར་
གྱིས་སེམས་ལ་དགའ་བ་སྟེར་བ་བཞིན་དུ་འདིས་ཀྱང་ཆོས་ཀྱི་སྣང་བས་སེམས་ལ་དགའ་བ་
སྟེར་བའི་ཕྱིར། ཤིན་ཏུ་སྦྱངས་པ་དེ་ལྟ་བུ་ནི་བཙུན་མོ་རིན་པོ་ཆེ་དང་ཆོས་མཚུངས་ཏེ། བཙུན་མོ་
རིན་པོ་ཆེ་དེས་འཁོར་ལོས་བསྒྱུར་རྒྱལ་གྱི་བདེ་བ་ཉམས་སུ་མྱོང་བར་བྱེད་པ་བཞིན་དུ་འདིས་
ཀྱང་ལུས་སེམས་ཤིན་ཏུ་སྦྱངས་པའི་བདེ་བ་ཉམས་སུ་མྱོང་བར་བྱེད་པའི་ཕྱིར། ཏིང་ངེ་འཛིན་དེ་
ལྟ་བུ་ནི་ཁྱིམ་བདག་རིན་པོ་ཆེ་དང་ཆོས་མཚུངས་པ་ཡིན་ཏེ། ཁྱིམ་བདག་རིན་པོ་ཆེ་དེས་འཁོར་
ལོས་བསྒྱུར་རྒྱལ་གྱི་འདོད་དོན་བསྒྲུབ་པ་བཞིན་དུ་འདིས་ཀྱང་བསམ་དོན་ཐམས་ཅད་འབྱོར་བར་
བྱེད་པའི་ཕྱིར། བཏང་སྐོམས་དེ་ལྟ་བུ་ནི་བློན་པོ་རིན་པོ་ཆེ་དང་ཆོས་མཚུངས་ཏེ། བློན་པོ་དེས་
དཔུང་ཚོགས་ཡན་ལག་བཞི་ལ་སོགས་པ་འཁོར་ལོས་བསྒྱར་རྒྱལ་ལ་འབུལ་འོས་པ་རྣམས
ཕུལ་འདོར་འོས་པ་རྣམས་དོར་བ་བཞིན་དུ་འདིས་ཀྱང་མི་མཐུན་ཕྱོགས་དང་གཉེན་པོ་ལ་འདོར་
ལེན་བྱེད་པའི་ཕྱིར། དེས་ན་བྱང་སེམས་མཐོང་ལམ་པ་དེ་འཁོར་ལོས་བསྒྱུར་རྒྱལ་དང་ཆོས་
ཚུངས་པ་ཡིན་ཏེ། རྒྱལ་སྲིད་རིན་ཆེན་སྣ་བདུན་ལྟ་བུའི་བྱང་ཆུབ་ཡན་ལག་བདུན་གྱིས་བསྐོར་

བའི་ཕྱིར་ཏེ། མདོ་སྡེ་རྒྱན་ལས། ཡོན་ཏན་དེ་ལྟའི་སེམས་དཔའ་ནི། །འཁོར་ལོས་བསྒྱུར་རྒྱལ་
འདྲ་བར་གནས། རྟག་ཏུ་རིན་ཆེན་བདུན་ལྟ་བུའི། བྱང་ཆུབ་ཡན་ལག་རྣམས་ཀྱིས་
བསྐོར༑ ༑ཞེས་གསུངས་པའི་ཕྱིར། བཞི་པ་ནི། འོ་ན་བྱང་ཆུབ་ཡན་ལག་བདུན་དུ་འབྱེད་པའི་
རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། ཡན་ལག་ཏུ་འཇོག་ཚུལ་མི་འདྲ་བ་བདུན་ཡོད་
པའི་ཕྱིར། བདུན་ཇི་ལྟར་ཡོད་ཅེ་ན། དྲན་པ་ཡང་དག་བྱང་ཆུབ་ཀྱི་ཡན་ལག་ནི་གནས་ཀྱི་ཡན་
ལག་ཡིན་ཏེ། དེ་ལ་བརྟེན་ནས་ཡན་ལག་ལྷག་མ་རྣམས་འབྱུང་བའི་ཕྱིར་ཏེ། མདོ་སྡེ་རྒྱན་གྱི་
འགྲེལ་པ་ལས། དྲན་པ་ནི་གནས་ཀྱི་ཡན་ལག་སྟེ་ཐམས་ཅད་དེ་ལ་བརྟེན་ནས་འབྱུང་བའི་
ཕྱིར༑ ཞེས་གསུངས་པའི་ཕྱིར། ཆོས་རབ་ཏུ་རྣམ་འབྱེད་དེ་ལྟ་བུ་ནི་རང་བཞིན་གྱི་ཡན་ལག་
ཡིན་ཏེ། བྱང་ཆུབ་ཀྱི་ཡན་ལག་དེ་ཆོས་རབ་ཏུ་རྣམ་པར་འབྱེད་པའི་ཤེས་རབ་ཀྱི་རང་བཞིན་ཅན་
ཡིན་པའི་ཕྱིར། བརྩོན་འགྲུས་དེ་ལྟ་བུ་ནི་ངེས་པར་འབྱུང་བའི་ཡན་ལག་ཡིན་ཏེ། བརྩོན་འགྲུས་
ལ་བརྟེན་ནས་མྱུར་དུ་བྱང་ཆུབ་འགྲུབ་པར་འགྱུར་བའི་ཕྱིར། དགའ་བ་དེ་ལྟ་བུ་ནི་ཕན་ཡོན་གྱི་
ཡན་ལག་ཡིན་ཏེ། དེས་སེམས་ལ་དགའ་བ་སྟེར་བར་བྱེད་པའི་ཕྱིར། ཕྱི་མ་གསུམ་ནི་ཉོན་
མོངས་མེད་པའི་ཡན་ལག་ཡིན་ལ། དེའི་ནང་ནས་ཀྱང་ཤིན་ཏུ་སྦྱངས་པ་དེ་ལྟ་བུ་ནི་ཉོན་མོངས་
མེད་པའི་གཞིའི་ཡན་ལག་ཡིན་ཏེ། དེས་ཉོན་མོངས་པའི་རྒྱུ་གནས་ངན་ལེན་གྱི་གཉེན་པོ་བྱེད་
པའི་ཕྱིར། ཏིང་ངེ་འཛིན་དེ་ལྟ་བུ་ནི་ཉོན་མོངས་མེད་པའི་གནས་ཀྱི་ཡན་ལག་ཡིན་ཏེ། ཏིང་ངེ་
འཛིན་ལ་མཉམ་པར་གཞག་བཞིན་པའི་ངང་ནས་ཉོན་མོངས་སྤོང་བར་བྱེད་པའི་ཕྱིར། བཏང་
སྙོམས་ཡན་ལག་དེ་ལྟ་བུ་ནི་ཉོན་མོངས་མེད་པའི་ངོ་བོའི་ཡན་ལག་ཡིན་ཏེ། དེ་ཉོན་མོངས་པ་
བྱིང་རྒོད་དང་བྲལ་བའི་ངོ་བོ་ཡིན་པའི་ཕྱིར། དེ་ལྟར་ཡང་དབུས་མཐའ་ལས། རང་བཞིན་ཡན་
ལག་གནས་ཡན་ལག །གསུམ་པ་ངེས་འབྱུང་ཡན་ལག་སྟེ། །བཞི་པ་ཕན་ཡོན་ཡན་ལག་
ཡིན༑ ༑རྣམ་གསུམ་ཉོན་མོངས་མེད་ཡན་ལག །འདི་ལ་གཞི་དང་གནས་དང་ནི། །ངོ་བོ་ཉིད་དུ་

བསྟན་པ་ཡིན། །ཞེས་གསུངས་པ་ཡིན་ནོ། །ལྔ་པ་ནི། དྲན་པ་ཡང་དག་བྱང་ཆུབ་ཀྱི་ཡན་ལག་
གིས་སྡུག་བསྔལ་བདེན་པ་ལ་དམིགས་ནས་དེ་དབེན་པ་འཚོལ་ཞིང་དྲན་པས་མི་བརྗེད་པར་
གནས༑ ཀུན་འབྱུང་བདེན་པ་ལ་དམིགས་ནས་དེ་སྤོང་བར་འཚོལ་ཞིང་དྲན་པས་ཞེས་སོགས་
དང་༑ འགོག་བདེན་ལ་དམིགས་ནས་དེ་མངོན་དུ་བྱེད་པ་འཚོལ་ཞིང་ཞེས་སོགས་དང་། ལམ་
བདེན་ལ་དམིགས་ནས་དེས་སྒོམ་པ་འཚོལ་ཞིང་དྲན་པས་མི་བརྗེད་པར་གནས། ཆོས་རབ་ཏུ་
རྣམ་འབྱེད་ཡང་དག་བྱང་ཆུབ་ཀྱི་ཡན་ལག་གིས་སྡུག་བདེན་ལ་དམིགས་ནས་དེས་དབེན་པ་
འཚོལ་ཞིང་རབ་ཏུ་རྣམ་པར་འབྱེད་པའི་ཚུལ་གྱིས་གནས་ཞེས་སོགས་རིགས་འགྲེ། བརྩོན་
འགྲུས་དེ་ལྟ་བུས་སྡུག་བདེན་ལ་ཞེས་སོགས་དང༌། སྤྲོ་བའི་ཚུལ་གྱིས་གནས་ཞེས་སོགས་
དང་༑ དགའ་བ་དེ་ལྟ་བུས་སྡུག་བདེན་ལ་ཞེས་སོགས་དང་། དགའ་བའི་ཚུལ་གྱིས་གནས་ཞེས་
སོགས་དང་། ཤིན་ཏུ་སྦྱངས་པ་དེ་ལྟ་བུས་སྡུག་བདེན་ལ་ཞེས་སོགས་དང་། ལུས་སེམས་ལས་
སུ་རུང་བའི་ཚུལ་གྱིས་གནས་ཞེས་སོགས་དང་། ཏིང་ངེ་འཛིན་དེ་ལྟ་བུས་སྡུག་བདེན་ལ་ཞེས་
སོགས་དང༌། །རྩེ་གཅིག་པའི་ཚུལ་གྱིས་ཞེས་སོགས་དང་། བཏང་སྙོམས་དེ་ལྟ་བུས་སྡུག་
བདེན་ལ་ཞེས་སོགས་དང་། སེམས་རྣལ་དུ་འཇོག་པའི་ཚུལ་གྱིས་གནས་ཞེས་སོགས་སྔར་
བཞིན་ནོ། །དྲུག་པ་ནི། བྱང་ཆུབ་ཡན་ལག་དང་པོར་སྒོམ་པའི་དགོས་པ་མཐོང་སྤང་སྤོང་བ་
དང་༑ མཐར་ཐུག་གི་དགོས་པ་ཆོས་སྐུ་འགྲུབ་པར་བྱེད་པ་ཡིན་ནོ།།
བདུན་པ་འཕགས་ལམ་ཡན་ལག་བརྒྱད་བཤད་པ་ལ། དམིགས་པ། ངོ་
བོ༑ ༑དབྱེ་བ། བརྒྱད་དུ་འབྱེད་པའི་རྒྱུ་མཚན། སྒོམ་ཚུལ། སྒོམ་པའི་དགོས་པ་སྟེ་དྲུག དང་
པོ་ནི། འཕགས་པའི་བདེན་པ་བཞི་ཡིན་ཏེ། ཀུན་ལས་བཏུས་ལས། ལམ་གྱི་ཡན་ལག་རྣམས་
ཀྱི་དམིགས་པ་གང་ཞེ་ན། དེའི་འོག་ཏུ་འཕགས་པའི་བདེན་པ་བཞི་པོ་རྣམས་ཀྱི་ཡང་དག་པ་ཇི་
ལྟ་བ་བཞིན་ནོ། །ཞེས་གསུངས་པའི་ཕྱིར། གཉིས་པ་ནི། བྱང་ཕྱོགས་སོ་བདུན་གྱི་ནང་ཚན་

གང་ཞིག བདེན་བཞིའི་གནས་ཚུལ་རྟོགས་པའི་རྗེས་ཐོབ་གཙོ་བོར་གྱུར་པའི་རབ་ཏུ་ཕྱེ་བའི་
རིགས་སུ་གནས་པའི་འཕགས་རྒྱུད་ཀྱི་མཁྱེན་པ། འཕགས་ལམ་ཡན་ལག་གི་མཚན་
ཉིད༑ གསུམ་པ་ནི། དེ་ལ་དབྱེ་ན། ཡང་དག་པའི་ལྟ་བ་འཕགས་པའི་ལམ་ཡན་ལག་ནས་ཡང་
དག་པའི་ཏིང་ངེ་འཛིན་འཕགས་པའི་ལམ་ཡན་ལག་གི་བར་བརྒྱད་དུ་ཡོད་ལ། བཞི་པ་
ནི༑ འཕགས་ལམ་ཡན་ལག་དེ་ལ་བརྒྱད་དུ་འབྱེད་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་
ཡོད་དེ། ཡན་ལག་ཏུ་འཇོག་པའི་ཚུལ་མི་འདྲ་བ་བརྒྱད་ཡོད་པའི་ཕྱིར། བརྒྱད་ཇི་ལྟར་ཡོད་ཅེ་
ན༑ ཡང་དག་པའི་ལྟ་བ་འཕགས་པའི་ལམ་ཡན་ལག་ནི་ཡོངས་སུ་གཅོད་པའི་ཡན་ལག་ཡིན་
ཏེ༑ དེས་མཉམ་གཞག་ཏུ་རྟོགས་པའི་དོན་ལ་རྗེས་ཐོབ་ཏུ་གཅོད་པར་བྱེད་པའི་ཕྱིར། ཡང་དག་
པའི་རྟོག་པ་དེ་ལྟ་བུ་ནི་གོ་བར་བྱེད་པའི་ཡན་ལག་ཡིན་ཏེ། རང་གི་རྟོགས་པའི་དོན་གཞན་གྱིས་
གོ་བར་བྱེད་པའི་ངག་ཀུན་ནས་སློང་བྱེད་ཡིན་པའི་ཕྱིར། ཡང་དག་པའི་ངག ལས་ཀྱི་
མཐའ༑ འཚོ་བ་དེ་ལྟ་བུ་ནི་གཞན་ཡིད་ཆེས་པའི་ཡན་ལག་ཡིན་ཏེ། དང་པོས་རང་གི་རྟོགས་
པའི་དོན་གཞན་ལ་བསྟན་པའི་སྒོ་ནས་རང་གི་ལྟ་བ་རྣམ་དག་ཏུ་ཡིད་ཆེས་པར་བྱེད། གཉིས་པས་
སྤྱོད་པ་ཕུན་སུམ་ཚོགས་པའི་སྒོ་ནས་རང་གི་ཚུལ་ཁྲིམས་རྣམ་དག་ཏུ་ཡིད་ཆེས་པར་
བྱེད༑ གསུམ་པས་ལོག་འཚོ་སྤངས་ཏེ་སངས་རྒྱས་ཀྱིས་གནང་བའི་འཚོ་བ་ལ་ལོངས་སྤྱོད་པའི་
སྒོ་ནས་རང་གི་འཚོ་བ་ཕུན་སུམ་ཚོགས་པར་ཡིད་ཆེས་པར་བྱེད། ཡང་དག་པའི་རྩོལ་བ་དྲན་པ་
ཏིང་ངེ་འཛིན་དེ་ལྟ་བུ་ནི། མི་མཐུན་པའི་ཕྱོགས་ཀྱི་གཉེན་པོའི་ཡན་ལག་ཡིན་ཏེ། དང་པོས་ཉོན་
མོངས་པ་ལེ་ལོའི་གཉེན་པོ་བྱེད། གཉིས་པས་ཉེ་བའི་ཉོན་མོངས་པ་བྱིང་རྒོད་ཀྱི་གཉེན་པོ་
བྱེད༑ གསུམ་པས་སྙོམས་འཇུག་གི་སྒྲིབ་པའི་གཉེན་པོ་བྱེད་པའི་ཕྱིར། དེས་ན་འཕགས་ལམ་
ཡན་ལག་བརྒྱད་པོ་དེ། ཡོངས་སུ་གཅོད་པའི་ཡན་ལག གོ་བར་བྱེད་པའི་ཡན་ལག གཞན་
ཡིད་ཆེས་པར་བྱེད་པའི་ཡན་ལག མི་མཐུན་ཕྱོགས་ཀྱི་གཉེན་པོའི་ཡན་ལག་བཞིར་འདུ་

སྟེ༑ དབུས་མཐའ་ལས། ཡོངས་སུ་གཅོད་དང་གོ་བྱེད་དང༌། །རྣམ་གསུམ་གཞན་ཡིད་ཆེས་
པར་བྱེད། །མི་མཐུན་ཕྱོགས་ཀྱི་གཉེན་པོར་ནི། །ལམ་གྱི་ཡན་ལག་དེ་བརྒྱད་དོ། །ལྟ་དང་ཚུལ་
ཁྲིམས་ཡོ་བྱད་བསྐུང་། །གཞན་ལ་རྣམ་པར་རིག་བྱེད་འདོད། །ཉོན་མོངས་ཉེ་བའི་ཉོན་མོངས་
དབང་༑ ༑མི་མཐུན་ཕྱོགས་ཀྱི་གཉེན་པོའོ། །ཞེས་གསུངས་པའི་ཕྱིར། འོ་ན་ཡང་དག་པའི་ངག་
དེ་ངག་མཚན་ཉིད་པ་ཡིན་ནམ་མ་ཡིན། དང་པོ་ལྟར་ན། བེམ་པོ་ཡིན་པས་འཕགས་ལམ་དུ་མི་
འདོད༑ གཉིས་པ་ལྟར་ན། ལྟ་བ་རྣམ་དག་ཏུ་ཡིད་ཆེས་བར་བྱེད་པ་མི་འཐད་ཟེར་ན། སྤྱིར་ཡང་
དག་པའི་ངག་ལ་ངག་མཚན་ཉིད་པ་གཅིག་དང་། ངག་དེ་ཀུན་ནས་སློང་བར་བྱེད་པའི་སེམས་
གཉིས་ཡོད་པ་ལས། ཕྱི་མ་དེ་འཕགས་ལམ་ཡན་ལག་ཏུ་འཇོག་པ་ཡིན་ནོ། །ལྔ་པ་ནི་ཡང་དག་
པའི་ལྟ་བ་འཕགས་པའི་ལམ་ཡན་ལག་གིས་སྡུག་བདེན་ལ་དམིགས་ནས་དབེནཔ་འཚོལ་ཞིང་
ཡོངས་སུ་གཅོད་པའི་ཚུལ་གྱིས་གནས། ཀུན་འབྱུང་བདེན་པ་ལ་དམིགས་ནས་དེ་སྤོང་བ་
འཚོལ་ཞིང་ཡོངས་སུ་གཅོད་པའི་ཚུལ་གྱིས་གནས་ཞེས་སོགས་སྔར་བཞིན་ནོ། །དེ་བཞིན་དུ་
ཡང་དག་པའི་རྟོག་པ་འཕགས་པའི་ལམ་ཡན་ལག་གིས་སྡུག་བསྔལ་བདེན་པ་ལ་དམིགས་ནས་
དེས་དབེན་པ་འཚོལ་ཞིང་གོ་བར་བྱེད་པའི་ཚུལ་གྱིས་གནས་ཞེས་སོགས་དང་། ཡང་དག་པའི་
ངག་ལས་ཀྱི་མཐའ་འཚོ་བ་གསུམ་གྱིས་སྡུག་བསྔལ་བདེན་པ་ལ་དམིགས་ནས་ཞེས་སོགས་
དང་༑ གཞན་ཡིད་ཆེས་པར་བྱེད་པའི་ཚུལ་གྱིས་གནས་ཞེས་སོགས་དང་། ཡང་དག་པའི་རྩོལ་
བས་སྡུག་བསྔལ་བདེན་པ་ཞེས་སོགས་དང༌། སྤྲོ་བའི་ཚུལ་གྱིས་གནས་ཞེས་སོགས་
དང་༑ ཡང་དག་པའི་དྲན་པས་སྡུག་བདེན་ལ་ཞེས་སོགས་དང་། དམིགས་རྣམ་མི་བརྗེད་པའི
ཚུལ་གྱིས་གནས་ཞེས་སོགས་དང་། ཡང་དག་པའི་ཏིང་ངེ་འཛིན་འཕགས་པའི་ལམ་ཡན་ལག
གིས་སྡུག་བདེན་ལ་དམིགས་ནས་དེས་དབེན་པ་འཚོལ་ཞིང་སེམས་རྩེ་གཅིག་ཏུ་གནས་པའི་
ཚུལ་གྱིས་སྒོམ་པ་ཡིན་ནོ། དྲུག་པ་ནི། སྒོམ་སྤང་མ་ལུས་པར་སྤངས་ནས་ཆོས་སྐུ་ཐོབ་པར་བྱ་

བའི་ཆེད་ཡིན་ནོ།།
སློབ་མ་བྱང་ཆུབ་སེམས་དཔའ་དང༌། །སངས་རྒྱས་རྣམས་ལ་རིམ་བཞིན་
དེ༑ ༑སུམ་ཅུ་བདུན་དང་སུམ་ཅུ་བཞི། །ཞེས་བྱང་སེམས་དང་སྡེ་ཚན་ཐུན་མོང་བའི་ཤེས་རྣམ་
སུམ་ཅུ་རྩ་བཞི་པོ་དེ་གང་སྐམ་ན། འདི་ལ་གཉེན་པོའི་ལམ། སྤྲུལ་པའི་ལམ། མཐོང་ཆོས་ལ་
བདེ་བར་གནས་ཀྱི་ལམ། འཇིག་རྟེན་ལས་འདས་པའི་ལམ། ་ང་བའི་ལམ། སངས་རྒྱས་
ཉིད་ཀྱི་ལམ་སྟེ་དྲུག་གསུངས་པའི་དང་པོ་འཆད་པ་ལ། ལམ་ཤེས་པ་ཉིད་ལ་གཉེན་པོའི་ལམ་
ལ༑ ཞེས་སོགས་གསུངས། འདིར་མཐའ་དཔྱད་པ་ལ། རྣམ་ཐར་སྒོ་གསུམ་གྱི་ཏིང་ངེ་འཛིན་
གསུམ་གྱི་ཡུལ་སྟོང་ཉིད་མཚན་མེད་སྨོན་མེད་གསུམ་དང་དེ་རྣམས་རྟོགས་པའི་ཏིང་ངེ་འཛིན་
གསུམ་སོགས་ཀྱི་ཁྱད་པར་བཤད་ན། ཆོས་ཀྱི་སྡོམ་བཞིའི་དབང་དུ་བྱས་ནས་འདུས་བྱས་མི་
རྟག་པ་དང་ཟག་བཅས་སྡུག་བསྔལ་བ་གཉིས་སྨོན་པ་མེད་པ་དང་། ཆོས་ཐམས་ཅད་སྟོང་ཞིང་
བདག་མེད་པ་ནི་སྟོང་ཉིད། མྱ་ངན་ལས་འདས་པ་ཞི་བ་ལ་མཚན་མ་མེད་པའི་ཐ་སྐད་འདོགས་
ཀྱང་གང་ཟག་དང་ཆོས་ཀྱི་བདག་མེད་པ་གཉིས་ལ་སྟོང་ཉིད་དང་། བདག་འཛིན་གཉིས་ཀྱི་རྟེན་
ཟག་བཅས་ཉེར་ལེན་གྱི་ཕུང་པོ་ལ་སྨོན་པ་མེད་པ་དང་། བདག་འཛིན་ཉེ་བར་ཞི་བའི་མྱུང་འདས་
ལ་མཚན་མ་མེད་པའི་ཐ་སྙད་ཀྱང་གསུངས་ཏེ། མདོ་སྡེའི་རྒྱན་ལས། ཏིང་འཛིན་གསུམ་གྱི་
སྤྱོད་ཡུལ་ནི། །བདག་མེད་རྣམ་པ་གཉིས་པོ་དང་། །བདག་ཏུ་འཛིན་པའི་རྟེན་དང་ནི། །དེ་དག་
ཉེར་ཞི་ཡིན་ཞེས་བྱ། །ཞེས་གསུངས་པའི་ཕྱིར། སྡུག་བདེན་གྱི་ཁྱད་ཆོས་སྟོང་བདག་མེད་
གཉིས་དང་། བདེན་མེད་མངོན་སུམ་གྱིས་རྟོགས་པའི་འཕ།ས་རྒྱུད་ཀྱི་ཏིང་ངེ་འཛིན་ནི་རྣམ་པར་
ཐར་པའི་སྒོ་དང་པོ་སྟོང་པ་ཉིད་ཀྱི་ཏིང་ངེ་འཛིན་དང༌། འགོག་ལམ་གྱི་ཁྱད་ཆོས་བརྒྱད་མངོན་
སུམ་གྱིས་རྟོགས་པའི་འཕགས་རྒྱུད་ཀྱི་ཏིང་ངེ་འཛིན་ནི་རྣམ་པར་ཐར་པའི་སྒོ་གཉིས་པ་མཚན་མ་
མེད་པའི་ཏིང་ངེ་འཛིན་དང་། སྡུག་བདེན་གྱི་ཁྱད་ཆོས་མི་རྟག་པ་དང་སྡུག་བསྔལ་པ་གཉིས་དང་

ཀུན་འབྱུང་བདེན་པའི་ཁྱད་ཆོས་བཞི་མངོན་སུམ་གྱིས་རྟོགས་པའི་འཕགས་རྒྱུད་ཀྱི་ཏིང་ངེ་འཛིན་
ནི་རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་ཏིང་ངེ་འཛིན་ཡིན་ནོ།།
དེས་ན་མདོ་ལས། སྟོང་པ་ཉིད་དང༌། མཚན་མ་མེད་པ་དང་། སྨོན་པ་མེད་
པ༑ ཞེས་དང་། སྟོང་པ་ཉིད་ཀྱི་ཏིང་ངེ་འཛིན། མཚན་མ་མེད་པའི་ཏིང་ངེ་འཛིན། སྨོན་པ་མེད་
པའི་ཏིང་ངེ་འཛིན། ཞེས་དང༌། རྣམ་པར་ཐར་པའི་སྒོ་དང་པོ་སྟོང་པ་ཉིད་ཀྱི་ཏིང་ངེ་
འཛིན༑ གཉིས་པ་མཚན་མ་མེད་པའི་ཏིང་ངེ་འཛིན། གསུམ་པ་སྨོན་པ་མེད་པའི་ཏིང་ངེ་
འཛིན༑ ཞེས་གསུངས་པས། མདོ་ཚན་དང་པོས་ཡུལ་སྟོང་ཉིད་སོགས་གསུམ་བསྟན་ཅིང་དེ་
གསུམ་རྟོགས་པའི་ཤེས་རབ་ལ་ཐོས་བསམ་སྒོམ་གསུམ་གྱི་ཤེས་རབ་གསུམ་ག་ཡོད། སྟོང་པ་
ཉིད་ཀྱི་ཏིང་ངེ་འཛིན་སོགས་གསུམ་ནི་སྒོམ་བྱུང་ཁོ་ན་ཡིན་ཅིང་དེ་རེ་རེ་ལ་ཡང་འཇིག་རྟེན་པ་དང་
འཇིག་རྟེན་ལས་འདས་པ་གཉིས་གཉིས་སུ་ཡོད། རྣམ་པར་ཐར་པའི་སྒོ་དང་པོ་སྟོང་པ་ཉིད་ཀྱི་
ཏིང་ངེ་འཛིན་སོགས་གསུམ་ནི་འཇིག་རྟེན་ལས་འདས་པའི་སྒོམ་བྱུང་ཁོ་ནར་གཏན་ལ་དབབ་པ་
བསྡུ་བ་སོགས་ལས་བཤད་དོ།།
གཉིས་པ་སྤྲུལ་པའི་ལམ་འཆད་པ་ལ་སྤྲུལ་པའི་ལམ་ལ་ཞེས་སོགས་
གསུངས༑ འདིར་བསྟན་རྣམ་ཐར་གསུམ་བཤད་པ་ལ། ལུས་རྟེན། སེམས་རྟེན། སྒོམ་
ཚུལ༑ སྒོམ་པའི་དགོས་པ་སྟེ་བཞི། དང་པོ་ལ་བྱེ་བྲག་ཏུ་སྨྲ་བའི་ལུགས་དང་། ཐེག་ཆེན་པའི་
ལུགས་གཉིས། དང་པོ་ནི། དེའི་ལུགས་ལ་གཟུགས་ཅན་གྱི་རྣམ་ཐར་གསུམ་མི་ཁོ་ནའི་རྟེན་ལ་
སྐྱེ་བར་འདོད་དེ། མཛོད་ལས། གཟུགས་མེད་ཅེས་བྱ་ཁམས་གསུམ་གྱི། །རྟེན་ཅན་ལྷག་མ་མི་
ལས་སྐྱེས། །ཞེས་གསུངས་པའི་ཕྱིར། གཉིས་པ་ཐེག་ཆེན་པའི་ལུགས་ལ། འདོད་པའི་ལྷ་མི་
གཉིས་ཀའི་རྟེན་ལ་སྐྱེ་བ་ཡོད་དེ། སའི་དངོས་གཞི་ལས། འདོད་པའི་རྟེན་ཅན་ཞེས་གསུངས་
པའི་ཕྱིར། གཉིས་པ་སེམས་རྟེན་ནི། བྱེ་བྲག་ཏུ་སྨྲ་བའི་ལུགས་ལ། རྣམ་ཐར་དང་པོ་གཉིས་

རྣམ་པར་སྔོས་པའི་རྣམ་ཅན་ཡིན་པས་མི་སྔག་པའི་རང་བཞིན་ཅན་ཡིན་ལ། དེ་ཡང་དང་པོ་ནི་
འདོད་པའི་ཁ་དོག་ལ་ཆགས་པའི་གཉེན་པོར་བསྒོམ་པ་ཡིན་པས་བསམ་གཏན་དང་པོ་ལ་བརྟེན་
པ་དང་། རྣམ་ཐར་གཉིས་པ་བསམ་གཏན་དང་པོའི་ཁ་དོག་ལ་ཆག་ས་པའི་གཉེན་པོར་བསྒོམ་པ་
ཡིན་པས་བསམ་གཏན་གཉིས་པ་ལ་བརྟེན་པ་ཡིན་ནོ། །རྣམ་ཐར་གསུམ་པ་ནི་ངོ་བོ་ལ་ཆགས
པའི་གཉེན་པོར་བསྒོམ་པ་ཡིན་པས་བསམ་གཏན་བཞི་པ་ལ་བ་རྟེན་པར་འདོད་དེ། མཛོད་
ལས༑ རྣམ་པར་ཐར་བརྒྱད་དང་པོ་གཉིས། །མི་སྡུག་བསམ་གཏ༑་གཉིས་ན་ཡོད། །གསུམ་པ་
མཐའ་ན་དེ་མ་ཆགས། །ཞེས་གསུངས་པའི་ཕྱིར། ཀུན་བཏུས་ལ་ས། དེ་གསུམ་གར་བསམ་
གཏན་བཞི་པ་ལ་བརྟེན་པར་བཤད་དེ། དེ་ཉིད་ལས། །ཡོན་ཏན་ལྷག་མ་རྣམས་ནི་ཉན་ཐོས་སམ་
བྱང་ཆུབ་སེམས་དཔའ་འམ་དེ་བཞིན་གཤེགས་པ་ཡང་རུང་སྟེ་རབ་ཀྱི་མཐར་ཕྱིན་པའི་བསམ་
གཏན་བཞི་པ་ལ་བརྟེན་ནས་མངོན་པར་བསྒྲུབ་བོ། །ཞེས་གསུངས་པའི་ཕྱིར།
གསུམ་པ་ནི། གཟུགས་ཅན་གཟུགས་ལ་ལྟ་བའི་རྣམ་ཐར་སྒོམ་པའི་ཚེ་བསམ་
གཏན་ལ་བརྟེན་ཏེ་རྣལ་འབྱོར་པ་རང་ཉིད་ལ་གཟུགས་ཀྱི་འདུ་ཤེས་ཉེ་བར་བཞག་པའི་སྒོ་ནས་ཕྱི་
རོལ་གྱི་གཟུགས་ཆེན་པོ་དང་ཆུང་ངུ་དང་བཟང་པོ་དང་ངན་པ་གང་དང་གང་དུ་སྤྲུལ་པར་འདོད་
པ་དེ་དང་དེར་མོས་པར་བྱེད་པ་ཡིན་ནོ། །ཅིའི་ཕྱིར་གཟུགས་ཅན་གཟུགས་ལ་ལྟ་བའི་རྣམ་ཐར་
ཞེས་བྱ་ཞེ་ན། རྣལ་འབྱོར་པ་རང་ཉིད་ལ་གཟུགས་ཀྱི་འདུ་ཤེས་མ་བཤིག་པར་ཕྱི་རོལ་གྱི་
གཟུགས་ལ་ལྟ་བའི་རྣམ་ཐར་ཡིན་པས་དེ་སྐད་ཅེས་བྱའོ། །རྣམ་ཐར་གཉིས་པ་གཟུགསས་མེད་
གཟུགས་ལ་ལྟ་བའི་རྣམ་ཐར་བསྒོམ་པའི་ཚུལ་ནི། རྣལ་འབྱོར་པ་རང་ཉིད་ལ་མིང་གཞིའི་ཕུང་
པོ་ཙམ་གྱི་འདུ་ཤེས་ཉེ་བར་བཞག་པའི་སྒོ་ནས་ཕྱི་རོལ་གྱི་གཟུགས་ཆེན་པོ་དང་ཞེས་སོགས་སྔར་
བཞིན་ནོ། །ཕྱི་རོལ་གྱི་གཟུགས་ཆེན་པོ་ནི་སྣོད་ཀྱི་འཇིག་རྟེན་གྱིས་བསྡུས་པའི་རི་བོ་ལ་སོགས་
པའི་གཟུགས་དང་། ཆུང་ངུ་ནི་སེམས་ཅན་གྱི་གཟུགས་དང་། བཟང་པོ་ནི་མཛེས་པ་དང་། ངན་

པ་ནི་མི་མཛེས་པ་ཡིན་ལ། དེ་ཡང་ནང་ཤེས་པ་ལ་བལྟོས་ནས་ཕྱི་རོལ་གྱི་གཟུགས་ཞེས་བཤད་
ཀྱི་ཕྱི་དོན་ཁས་ལེན་པ་ནི་མ་ཡིན་ནོ། །ཅིའི་ཕྱིར་གཟུགས་མེད་གཟུགས་ལ་ལྟ་བའི་རྣམ་ཐར་ཞེས་
བྱ་ཞེ་ན་རྣལ་འབྱོར་པ་རང་ཉིད་ལ་གཟུགས་ཀྱི་འདུ་ཤེས་བཤིག་ནས་ཕྱི་རོལ་གྱི་གཟུགས་ལ་ལྟ་
བའི་རྣམ་ཐར་ཡིན་པས་ན་དེ་སྐད་ཅེས་བྱའོ། །རྣམ་ཐར་གསུམ་པ་གེགས་སེལ་སྡུག་པའི་རྣམ་
ཐར་སྒོམ་ཚུལ་ནི། སྦྱོར་བའི་དུས་སུ་སྡུག་པ་ལ་བལྟོས་ནས་མི་སྡུག་པ་དང་མི་སྡུག་པ་ལ་
བལྟོས་ནས་སྡུག་པར་བཞག་པ་ཡིན་གྱི །ཕན་ཚུན་ལྟོས་མེད་མ་ཡིན་ནོ་སྙམ་དུ་སྡུག་མི་སྡུག་ཕན་
ཚུན་ལྟོས་པའི་འདུ་ཤེས་དང་། སྡུག་པ་ཡང་མི་སྡུག་པ་དང་རྗེས་སུ་འབྲེལ་ལ་མི་སྡུག་པ་ཡང་
སྡུག་པ་དང་རྗེས་སུ་འབྲེལ་ཞིང་སྡུག་པར་གྲགས་པ་ཡང་བཏགས་པ་ཙམ་དུ་ཟད་དེ་ཡིད་དུ་འོང་
བའི་སྒྲ་ལ་སོགས་པ་ཡང་མི་གཙང་བའི་རྫས་ཀྱི་རང་བཞིན་ཅན་ཡིན་ནོ་སྙམ་དུ་སྡུག་མི་སྡུག་ཕན་
ཚུན་འབྲེལ་བའི་འདུ་ཤེས་དང་། དངོས་གཞིའི་དུས་སུ་གཟུགས་ཐམས་ཅད་སྡུག་པར་རོ་གཅིག་
པའོ་སྙམ་དུ་སྡུག་པར་རོ་གཅིག་པའི་འདུ་ཤེས་ཀྱིས་སྒོམ་པ་ཡིན་ནོ། བཞི་པ་ནི། རྣམ་ཐར་དང
པོ་གཉིས་ཇི་ལྟར་འདོད་པ་བཞིན་སྤལ་པ་ལ་སྒྲིབ་པའི་གཉེན་པོར་བསྒོམ་པ་ཡིན་ལ། དེ་ཡང་
དང་པོ་ནི་སྤྲུལ་པ་པོ་རང་ཉིད་སྣང་བའི་སྒོ་ནས་རྫུ་འཕྲུལ་སྣ་ཚོགས་པ་སྟོན་ནུས་པའི་ཆེད་དུ་ཡིན་
ལ༑ གཉིས་པ་ནི་རང་ཉིད་མི་སྣང་བའི་སྒོ་ནས་རྫུ་འཕྲུལ་སྣ་ཚོགས་པ་སྟོན་ནུས་པའི་ཆེད་དུ་ཡིན་
ནོ༑ ༑རྣམ་ཐར་གསུམ་པ་ནི་གཟུགས་སྡུག་པར་སྤྲུལ་པ་ལ་དགའ་བ་དང་མི་སྡུག་པར་སྤྲུལ་པ་ལ་
མི་དགའ་བའི་གཉེན་པོར་བསྒོམ་པ་ཡིན་ནོ།།
མཐོང་ཆོས་ལ་བདེར་གནས་ཀྱི་ལམ་འཆད་པ་ལ། མཐོང་བའི་ཆོས་ཀྱི་བདེ་
བར་གནས་པའི་ལམ་ལ་ཞེས་སོགས་གསུངས། མཐོང་བའི་ཆོས་ཚེ་འདིར་ལུས་སེམས་བདེ་
བར་གནས་ཤིང་རང་སའི་ཀུན་དཀྲིས་ཀྱིས་མ་བསླད་པར་ཟག་མེད་ཀྱི་ཐར་པ་ཐོབ་པ་དང་རྗེས་སུ་
མཐུན་པའི་རྣམ་ཐར་དེ་ལ་ལྔ་ཡོད་དེ། གཟུགས་མེད་ཀྱི་ངོ་བོར་གྱུར་པའི་རྣམ་ཐར་བཞི་

དང་༑ ཚོར་བ་དང་འདུ་ཤེས་རགས་པ་དག་མ་ཞི་བ་སྟེ་མི་དབེན་པར་མཐོང་ནས་དེ་འགོག་པའི་
འགོག་པའི་རྣམ་ཐར་གཅིག་རྣམས་སུ་ཡོད་པའི་ཕྱིར། འོ་ན་སྙོམས་འཇུག་དང་རྣམ་ཐར་ལ་ཁྱད་
པར་ཅི་ཡོད་ཅེ་ན། ལུས་འབྱུང་བ་ཆ་སྐོམས་པ་དང་སེམས་སེམས་བྱུང་དམིགས་པ་ལ་ཆ་
སྙོམས་པས་ན་སྙོམས་འཇུག ཅེས་དང་། ཟག་མེད་ཀྱིས་ཐར་པ་ཐོབ་པ་དང་རྗེས་སུ་མཐུན་པས་
ན་རྣམ་ཐར་ཞེས་བཤད་ཀྱི་དེ་རྣམས་འགལ་བ་ནི་མ་ཡིན་ནོ། །རྣམ་ཐར་འདི་རྣམས་བྱང་ཆུབ་
སེམས་དཔས་འདས་ལམ་གྱི་ངོ་བོར་བསྐྱེད་ནས་བསྒོམས་པས་བྱང་འཕགས་ཀྱི་རྒྱུད་ཀྱི་འགོག་
པའི་རྣམ་ཐར་ཡང་འདས་ལམ་ཡིན་ནོ། །བྱང་ཆུབ་སེམས་དཔའི་རྒྱུད་ཀྱི་འགོག་པའི་རྣམ་ཐར་
དེ༑ ཐར་ལམ་ཡིན་ཏེ། བྱང་ཆུབ་སེམས་དཔས་ཐར་པ་ཐོབ་པ་དང་རྗེས་སུ་མཐུན་པར་རྣམ་པར་
ཐར་པ་བརྒྱད་སྒོམ་པའི་ཕྱིར། འོ་ན་འཇིག་རྟེན་ལས་འདས་པའི་ལམ་དེ་གང་ཞེ་ན། བྱང་
འཕགས་ཀྱི་རྒྱུད་ཀྱི་མཐར་གནས་སྙོམས་འཇུག་དགུ་འདས་ལམ་ཡིན་ཅིང་། མཐར་གནས་
སྙོམས་འཇུག་དགུ་གོམས་པ་མཐར་ཕྱིན་པའི་སངས་རྒྱས་ཀྱི་ཡེ་ཤེས་དེ་བྱང་སེམས་དང་སྡེ་ཚན་
མཐུན་མོང་བའི་རྣམ་མཁྱེན་གྱི་ཤེས་རྣམ་ཡིན་ཞེས་འཆད་པ་ལ། འཇིག་རྟེན་ལས་འདས་པའི་
ལམ་ལ་བསམ་གཏན་བཞི་དང་ཞེས་སོགས་གསུངས།
འདིར་འགོག་སྙོམས་ཀྱི་མཐའ་དཔྱད་པ་ལ། གང་ཟག་གང་གིས་འགོག་པ་
ལ་སྙོམས་པར་འཇུག་པ། སེམས་གང་ལ་བརྟེན་ནས་སྙོམས་པར་འཇུག་པ། འདི་ལ་བྱེད་པ་
གང་གིས་སྙོམས་པར་འཇུག་པ། དགག་བྱ་གང་འགོག་པ། ངོ་བོ། །དུས་ཇི་སྲིད་དུ་སྙོམས་
པར་འཇུག་པ། ཁམས་གང་དུ་སྙོམས་པར་འཇུག་པ་སྟེ་བདུན། དང་པོ་ནི། བསྡུ་བ་
ལས༑ འཕགས་པ་སློབ་པ་ཕྱིར་མི་འོང་བ་ལུས་ཀྱིམངོན་སུམ་བྱེད་པ་དང་། མི་སློབ་པ་གཉིས་
ཀའི་ཆ་ལས་ཀྱང་རྣམ་པར་གྲོལ་བས་ཀྱང་སྙོམས་པར་འཇུག་ཅེས་གསུངས་པའི་ཕྱིར་མི་འོང་
ལུས་མངོན་བྱེད་དང་གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པ་གཉིས་ཀྱིས་

སྙོམས་པར་འཇུག་གོ །ཐེག་ཆེན་པ་ལྟར་ན། མཐོང་ལམ་ཐོབ་ནས་སྙོམས་པར་འཇུག རྒྱུན་
ཞུགས་དང་ཕྱིར་འོང་གི་སྙོམས་པར་འཇུག་པ་མ་ཡིན་ཏེ། དེ་གཉིས་ཀྱིས་སྲིད་རྩེའི་དངོས་གཞི་
མ་ཐོབ་པའི་ཕྱིར། སོ་སོ་སྐྱེ་བོས་མ་ཡིན་ཏེ། འགོག་པ་ལ་སྙོམས་པར་འཇུག་པ་ལ་འདས་ལམ་
ཐོབ་དགོས་པའི་ཕྱིར། འོ་ན་མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་བྱང་ཆུབ་སེམས་དཔའི་
ས་དྲུག་པ་ཡན་ཆད་བྱང་ཆུབ་སེམས་དཔའི་འགོག་པ་ལ་སྙོམས་པར་འཇུག་སྟེ། བྱང་ཆུབ་
སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་རེ་
རེ་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་གི་འགོག་པ་མངོན་དུ་བྱས་ཞེས་ནི་མི་
བྱའོ༑ ༑ཞེས་གསུངས་པའི་དོན་གང་ཡིན་ཞེས་ན། དེ་ནི་སྟོང་ཉིད་རྟོགས་པའི་ཤེས་རབ་ཆེས་
ཕུལ་དུ་ཕྱིན་པའི་འགོག་སྙོམས་ཁྱད་པར་བ་ཞིག་ལ་དགོངས་པ་ཡིན་ནོ།།
གཉིས་པ་ནི། དང་པོར་སྲིད་རྩེའི་སེམས་ལ་བརྟེན་ནས་སྙོམས་པར་འཇུག་
སྟེ༑ དང་པོར་སྙོམས་པར་འཇུག་པའི་ཚེ་ཤིན་ཏུ་ཕྲ་བའི་སེམས་ཞིག་ལ་བརྟེན་དགོས་པ་གང་
ཞིག སྲིད་རྩེའི་སེམས་དེ་ཤིན་ཏུ་ཕྲ་བའི་སེམས་ཡིན་པའི་ཕྱིར། དེ་ལྟར་ཡང་མཛོད་ལས། ཕྲ་
བ་ཕྲ་བའི་འཇུག་ཐོགས་སུ། །ཞེས་གསུངས་པའི་ཕྱིར། དང་པོར་སྙོམས་པར་འཇུག་པ་ན་དེ་
ལྟར་ཡིན་ཀྱང་ཕྱིས་ནི་བསམ་གཏན་དང་གཟུགས་མེད་ཀྱི་སེམས་གཞན་དག་ལ་ཡང་བརྟེན་པ་
ཡོད་དོ།།
གསུམ་པ་ནི། སེམས་ཙམ་པ་ལྟར་ན། ཚོར་བ་དང་འདུ་ཤེས་རགས་པ་མ་ཞི་
ཞིང་མི་དབེན་པར་མཐོང་ནས་དེ་ཞི་བར་འདོད་པའི་ཡིད་ལ་བྱེད་པས་སྙོམས་པར་འཇུག དབུ་མ་
པ་ལྟར་ན། བདག་འཛིན་རགས་པ་ཞི་བར་འདོད་པའི་ཡིད་ལ་བྱེད་པས་སྙོམས་པར་འཇུག་
གོ །དེ་དག་ཀྱང་གཙོ་ཆེ་བའི་དབང་དུ་བྱས་པའོ།།
བཞི་པ་ནི། ཀུན་གཞི་བཞེད་པ་རྣམས་ཀྱི་ལུགས་ལྟར་ན། དགག་གཞི་ཀུན་

གཞིའི་རྣམ་ཤེས་ཀྱི་སྟེང་དུ་དགག་བྱ་ཚོགས་དྲུག་ཉོན་ཡིད་དང་བདུན་འགོག་ལ་དེ་ཡང་འདོད་
ཁམས་སུ་ཡིན་ལ། གཟུགས་ཁམས་སུ་སྣ་ལྕེའི་རྣམ་ཤེས་མེད་པས་གཞན་ལྔ་འགོག གཟུགས་
མེད་ཁམས་སུ་ཉོན་ཡིད་དང་ཡིད་ཀྱི་རྣམ་ཤེས་གཉིས་འགོག་གི་གཞན་རྣམས་མེད་པས་འགོག་
མི་དགོས་སོ། །དེས་ན་འགོག་པ་ལ་སྙོམས་པར་ཞུགས་པའི་གནས་སྐབས་སུ་ཀུན་གཞིའི་རྣམ་
ཤེས་ཡོད་ཅིང་ཡིད་ཀྱི་རྣམ་ཤེས་མེད་དེ། བསྡུ་བ་ལས། དེ་ལ་འཇུག་པའི་རྣམ་པར་ཤེས་པ་ཙམ་
ཉེ་བར་ཞི་བར་ཟད་ཀྱི་ཀུན་གཞིའི་རྣམ་ཤེས་ཉེ་བར་ཞི་བ་ནི་མ་ཡིན་ནོ། །ཞེས་གསུངས། ཉོན་
ཡིད་འགོག་སྟེ་གཞན་དུ་འདུ་ཤེས་མེད་པའི་སྙོམས་པར་འཇུག་པ་དང་ཁྱད་མེད་དུ་འགྱུར་པའི་
ཕྱིར་ཞེས་པའོ། །རང་ལུགས་ལ་སློབ་དཔོན་གྱིས་འགྲེལ་ཆེན་དུ། རྣམ་པར་ཤེས་པ་བརྒྱད་ཉིད་
དང་༑ ཞེས་པ་མ་གཏོགས་ཀུན་གཞིའི་བཤད་པ་ཟུར་ཙམ་ཡང་མ་མཛད་ཅིང་གླེང་གཞིའི་བཤད་
པ་མཛད་པའི་སྐབས་སུ་ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞིར་གསུངས་པའི་ཕྱིར་
དང་༑ སློབ་དཔོན་ལེགས་ལྡན་འབྱེད་ཀྱིས་ཀྱང་། ཁོ་བོ་ཅག་ནི་རྣམ་པར་ཤེས་པ་ལ་བདག་གི་སྒྲ་
ཉེ་བར་འདོགས་ཏེ་རྣམ་པར་ཤེས་པ་ནི་ཡང་སྲིད་པར་སྐྱེ་བ་ལེན་པའི་ཕྱིར་བདག་ཡིན་ནོ། །ཞེས་
གསུངས་པས་གང་ཟག་གི་རྒྱུད་ཀྱི་ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞིར་འཇོག་
རིགས་པའི་ཕྱིར།
ལྔ་པ་ནི། དེས་ན་དགག་གཞི་ཡིད་ཀྱི་རྣམ་པར་ཤེས་པའི་སྟེང་དུ་འགོག་པ་ལ་
སྙོམས་པར་འཇུག་པའི་གེགས་སུ་གྱུར་པའི་བདེན་འཛིན་ཕྲ་རགས་ཅི་རིགས་པ་འགོག་པའི་
མཐར་གནས་སྙོམས་འཇུག་དགུ་པོ་གང་རུང་ཡང་ཡིན། རང་ཡིན་པའམ་རང་གི་ནང་ཚན་དུ་
གྱུར་པའི་བསམ་གཟུགས་བརྒྱད་པོ་གང་རུང་ཡིན་པ་མི་སྲིད་པ་ཡང་ཡིན་པའི་གཞི་མཐུན་པ་གང་
ཞིག རང་རྒྱུད་ལྡན་གྱི་གང་ཟག་གི་རྒྱུད་ཀྱི་ཡིད་ཀྱི་རྣམ་ཤེས་ཀྱི་སྟེང་དུ་རང་གི་དགག་བྱར་གྱུར་
པའི་བདེན་འཛིན་ཕྲ་རགས་ཅི་རིགས་པ་བཀག་པའི་རབ་ཏུ་ཕྱེ་བའི་འཕགས་རྒྱུད་ཀྱི་སྙོམས་

འཇུག་ཁྱད་པར་ཅན་དུ་དམིགས་པ། འགོག་སྙོམས་ཀྱི་ངོ་བོའོ། །ཁ་ཅིག འགོག་སྙོམས་ལྡན་
མིན་འདུ་བྱེད་དུ་འདོད་པ་མི་འཐད་དེ། སའི་སྙིང་པོ་འཁོར་ལོ་བཅུ་པའི་མདོ་ལས། བྱང་ཆུབ་
སེམས་དཔའ་རྣམས་འགོག་པའི་ཏིང་ངེ་འཛིན་ལ་སྙོམས་པར་འཇུག་པའི་ཏིང་ངེ་འཛིན་འངི་ལ་
གནས་ན་ཚོར་བ་རྣམ་གསུམ་དང་། འདུ་བྱེད་གསུམ་པོ་ཡོངས་སུ་བཅད་དེ་མངོན་པར་འདུ་བྱེད་
པ་དང་། གཡོ་བའི་སེམས་ཀྱི་སྤྱོད་པ་མེད་པ་ཚོར་བ་དང༌། འདུ་ཤེས་དང་། སེམས་པ་
དང་༑ རེག་པ་དང་། ཡིད་ལ་བྱེད་པ་ལ་སོགས་པ་ཀུན་གཅོད་པར་འགྱུར་རོ། །ཞེས་འགོག་
པའི་ཏིང་ངེ་འཛིན་འཕགས་ལམ་དུ་བཤད་པ་དང༌། ཡུམ་གྱི་མདོ་ལས་ཀྱང་དེ་དང་མཐུན་པར་
གསུངས༑ འདིར་སངས་རྒྱས་ཀྱི་རྒྱུད་ཀྱི་འགོག་པའི་སྙོམས་འཇུག་རྟོགས་པ་ཡེ་ཤེས་ཆོས་སྐུར་
གསུངས་ཤིང་། བྱང་འཕགས་ཀྱི་རྒྱུད་ཀྱི་དེ་འདས་ལམ་དུ་གསུངས་པའི་ཕྱིར། ཐོགས་མེད་སྐུ་
མཆེད་ཀྱིས་འགོག་པའི་སྙོམས་འཇུག་ལྡན་མིན་འདུ་བྱེད་དུ་གསུངས་པ་ནི་སེམས་ཙམ་པ་
སོགས་ཀྱི་ལུགས་དང་སྒོ་བསྟུན་ནས་གསུངས་པ་ཙམ་མོ།།
དྲུག་པ་ཡུན་ཇི་སྲིད་དུ་སྐོམས་པར་འཇུག་པ་ལ། ཁ་ཅིག བྱང་སེམས་ཀྱི་
ཞག་བདུན་ལས་མང་བ་སྐོམས་པར་འཇུག་པ་མ་ཡིན་ཏེ། དེ་ལས་མང་བ་སྙོམས་པར་ཞུགས་པ་
ན་གཞན་དོན་རྒྱུན་ཆད་པའི་ཉེས་པར་འགྱུར་བའི་ཕྱིར། ཞེས་ཟེར་བ་མི་འཐད་དེ། ལྷག་མེད་
མྱང་འདས་པའི་རྟོགས་པ་སྔོན་དུ་སོང་བའི་བྱང་ཆུབ་སེམས་དཔའ་རྣམས་སྔོན་གྱི་གོམས་པའི་
དབང་གིས་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞི་ལ་ཞག་བདུན་ལས་མང་བ་
སྙོམས་པར་འཇུག་པ་ཡོད་པའི་ཕྱིར། ཁ་ཅིག་དེས་བསྐལ་པའི་བར་དུ་འཇུག་སྟེ། སྙིང་རྗེ་པད་
དཀར་ལས། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་འགོག་པ་ལ་སྙོམས་པར་
འཇུག་པའི་སེམས་ཀྱིས་བར་གྱི་བསྐལ་པ་བཅུ་པོ་འདི་དག་འདའ་བར་བྱེད་དོ། །ཞེས་གསུངས་
པའི་ཕྱིར། ཞེས་ཟེར་བ་མི་འཐད་དེ། ལུང་དེས་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་

དཔའ་བསྐལ་པའི་བར་དུ་འགོག་པ་ལ་སྐོམས་པར་འཇུག་པའི་ནུས་པ་ཐོབ་པར་བསྟན་པ་ཙམ་
ཡིན་པའི་ཕྱིར། དེས་ན་བྱང་ཆུབ་སེམས་དཔའ་ཞག་བདུན་ལས་ལྷག་པ་འགོག་པ་ལ་སྙོམས་
པར་འཇུག་པ་ཡོད་ཀྱང་ཡུན་རིང་པོ་བསྐལ་པ་ལ་སོགས་པར་སྙོམས་པར་འཇུག་པ་ནི་མེད་དོ།།
བདུན་པ་ལ་ཁ་ཅིག་ན་རེ། མཛོད་ལས། འགོག་པ་དང་པོ་མིའི་ནང་དུ་ཞེས་
གསུངས་པས། དང་པོར་མིའི་རྟེན་ཁོ་ན་ལ་སྙོམས་པར་འཇུག་ཅེས་ཟེར་བ་མི་འཐད་དེ། འགོག་
པ་ལ་སྐོམས་པར་འཇུག་པའི་འདོད་ལྷའི་རྟེན་ཅན་གྱི་ཕྱིར་མི་འོང་ཡོད་པའི་ཕྱིར། ཁྱབ་སྟེ། ཕྱིར
མི་འོང་ཡིན༑ འདོད་པར་ལས་ཉོན་གྱི་དབང་གིས་སྐྱེ་བ་མི་ལེན་པས་ཁྱབ་པའི་ཕྱིར། རྟགས་
གྲུབ་སྟེ། མཛོད་འགྲེལ་ལས། ཕྱིར་མི་འོང་ལུས་མངོན་བྱེད་ལ་རྟེན་གྱི་སྒོ་ནས་ཉི་ཤུ་རྩ་ལྔ་ཡོད་
པར་བཤད་པའི་ཕྱིར། དེས་ན། འགོག་པ་དང་པོ་མིའི་ནང་དུ། །ཞེས་གསུངས་པ་ནི་དང་པོར་
གསར་དུ་ཐོབ་པ་མིའི་རྟེན་ལ་ཤས་ཆེ་བས་དགོངས་སོ། །འགོག་པའི་སྐོམས་འཇུག་ཡིན་
ན༑ འཕགས་ལམ་ཡིན་པས་ཁྱབ་སྟེ། བྱང་སེམས་འཕགས་པས་འགོག་པའི་སྙོམས་འཇུག་
འདས་ལམ་གྱི་ངོ་བོར་བསྐྱེད་ནས་བསྒོམ་པའི་ཕྱིར་ཏེ། དེས་འགོག་པའི་རྣམ་ཐར་དེ་ལྟར་བསྒོམ་
པའི་ཕྱིར་ཏེ། རྣམ་བཤད་སྙིང་པོའི་རྒྱན་དུ། །རྣམ་ཐར་བརྒྱད་ནི་བྱང་ཆུབ་སེམས་དཔའ་རྣམས་
ཀྱིས་འདས་ལམ་གྱི་ངོ་བོར་བསྐྱེད་ནུས་པ་དང༌། ཞེས་གསུངས་པའི་ཕྱིར། དོན་སྦྱོར་
ནི༑ མཐར་གནས་སྙོམས་འཇུག་དགུ་གོམས་པ་མཐར་ཕྱིན་པའི་སངས་རྒྱས་ཀྱི་ཡེ་ཤེས་ཆོས་
ཅན༑ བྱང་སེམས་དང་རྟོགས་རིགས་ཐུན་མོང་པའི་རྣམ་མཁྱེན་གྱི་རྣམ་པ་ཡིན་ཏེ། རང་གི་
རྟོགས་རིགས་མཚན་ཉིད་པ་བྱང་ཆུབ་སེམས་དཔའི་རྒྱུད་ལ་ཡོད་པའི་མཁྱེན་པ་མཐར་ཐུག་ཡིན་
པའི་ཕྱིར། འོ་ན་སྤོང་པའི་ལམ་དེ་གང་སྙམ་ན། ཡུལ་བདེན་བཞིའི་ཆོས་ཉིད་མངོན་སུམ་གྱིས་
རྟོགས་པའི་བར་ཆད་མེད་ལམ་བཞི་ནི་སྤོང་ལམ་ཡིན་ལ། དེ་རྣམས་མངོན་སུམ་གྱིས་རྟོགས་པ་
མཐར་ཕྱིན་པའི་སངས་རྒྱས་ཀྱི་ཡེ་ཤེས་དེ་བྱང་སེམས་ལ་ཡོད་པ་དང་རྗེས་སུ་མཐུན་པའི་རྣམ་

མཁྱེན་གྱི་རྣམ་པ་ཡིན་ནོ་ཞེས་སྟོན་པ་ལ། སྤོང་བའི་ལམ་ལ་ཞེས་སོགས་གསུངས། སངས་
རྒྱས་ཉིད་ཀྱི་ལམ་དེ་ཇི་ལྟ་བུ་སྙམ་ན། བྱང་འཕགས་ཀྱི་རྒྱུད་ཀྱི་སྦྱིན་སོགས་བཅུ་པོ་དེ་སངས་
རྒྱས་ཀྱི་སར་བགྲོད་པར་བྱེད་པའི་ལམ་ཡིན་ལ། དེ་རྣམས་གོམས་པ་མཐར་ཕྱིན་པའི་སངས་
རྒྱས་ཀྱི་ཡེ་ཤེས་དེ་བྱང་སེམས་ལ་ཡོད་པ་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ཡིན་ནོ་
ཞེས་སྟོན་པ་ལ། སངས་རྒྱས་ཉིད་ཀྱི་ལམ་ལ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྣམ་པ་
བཅུ་སྟེ། དེ་ལྟར་ན་བྱང་ཆུབ་སེམས་དཔའ་རྣམས་ལ་ལམ་ཤེས་པ་ཉིད་ཀྱི་རྟེན་ཅན་གྱི་རྣམ་པ་
སུམ་ཅུ་རྩ་བཞིའོ། །ཞེས་གསུངས།
འོ་ན་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་དེ་གང་སྐམ་ན། འོག་ནས་
འཆད་པའི་སོ་དགུ་པོ་དེ་ཆོས་ཅན། འཕགས་པ་འོག་མ་དང་ཐུན་མོང་མ་ཡིན་པའི་རྣམ་མཁྱེན་གྱི་
རྣམ་པ་ཡིན་ཏེ། རང་གི་སྡེ་ཚན་རྟོགས་རིགས་མཚན་ཉིད་པ་འཕགས་པ་འོག་མའི་རྒྱུད་ལ་མེད་
པའི་མཁྱེན་པ་མཐར་ཐུག་ཡིན་པའི་ཕྱིར། ཞེས་སྟོན་པ་ལ། རྣམ་པ་ཐམས་ཅད་མཁྱེན་པ་ཉིད་ཀྱི་
རྣམ་པ་ནི་ཤིན་ཏུ་ཕུལ་ཏུ་འབྱུང་བའི་ཕྱིར་ཐུན་མོང་མ་ཡིན་པའི་ལམ་གཅིག་བུ་ཁོ་ན་ཡིན་ཏེ། ཞེས་
གསུངས༑ ངག་སྦྱོར་ཀྱང་དེའོ། །འོ་ན་སོ་དགུ་པོ་དེ་གང་ཞེ་ན། སྟོབས་བཅུ། མི་འཇིགས་པ་
བཞི༑ སོ་སོ་ཡང་དག་པར་རིག་པ་བཞི། མ་འདྲེས་པ་བཅོ་བརྒྱད། དེ་བཞིན་ཉིད་ཀྱི་རྣམ་
པ༑ རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་རྣམས་སོ།།
སྟོབས་བཅུ་ནི། དགེ་མི་དགེའི་ལས་ལས་འབྲས་བུ་བདེ་སྡུག་འབྱུང་བ་གནས་
དང་༑ དེ་ལས་ལྡོག་པ་གནས་མ་ཡིན་པ་མཁྱེན་པའི་སྟོབས་དང་། ལས་ཆ་ཕྲ་བའི་འབྲས་བུ་མ་
ལུས་པ་མངོན་སུམ་དུ་རྟོགས་པ་ལས་ཀྱི་རྣམ་པར་སྨིན་པ་མཁྱེན་པའི་སྟོབས་དང་། མངོན་མཐོ་
ལ་མོས་པ་དང་ཐེག་པ་གསུམ་ལ་མོས་པའི་མོས་པ་སྣ་ཚོགས་མཁྱེན་པའི་སྟོབས་དང་། འཇིག་
རྟེན་གྱི་ཁམས་ཀྱི་རང་བཞིན་དུ་གནས་པ་དང་བསྒྲུབས་པ་ལས་གྱུར་པའི་རིགས་དུ་མ་མཁྱེན་པའི་

སྟོབས་ནས་ཉན་ཐོས་རྣམས་ཀྱི་ཉོན་མོངས་ཟད་པ་དང་། སངས་རྒྱས་རྣམས་ཀྱི་དྲི་མ་ཟད་པའི་
ཟག་པ་ཟད་པ་མཁྱེན་པའི་སྟོབས་ཀྱི་བར་བཅུ་པོ་དེའོ་ཞེས་སྟོན་པ་ལ། དེ་ལ་ནི་གནས་དང་གནས་
མ་ཡིན་པ་དང༌། ལས་ཀྱི་རྣམ་པར་སྨིན་པ་དང་། མོས་པ་སྣ་ཚོགས་དང་། འཇིག་རྟེན་གྱི་
ཁམས་དུ་མ་དང་། དབང་པོ་མཆོག་དང་མཆོག་མ་ཡིན་པ་དང་། ཐམས་ཅད་དུ་འགྲོ་བའི་ལམ་
དང་༑ ཀུན་ནས་ཉོན་མོངས་པ་དང་རྣམ་པར་བྱང་བ་དང༌། སྔོན་གྱི་གནས་རྗེས་སུ་དྲན་པ་
དང་༑ འཆི་འཕོ་བ་དང་། སྐྱེ་བ་དང་། ཟག་པ་ཟད་པ་མཁྱེན་པའི་སྟོབས་ཀྱི་རྣམ་པ་བཅུ
དང་༑ ཞེས་གསུངས། སངས་རྒྱས་འཕགས་པའི་རྒྱུད་ཀྱི་སྟོབས་བཅུ་པོ་དེ་ཐུན་མོང་མ་ཡིན་
པའི་རྣམ་མཁྱེན་གྱི་རྣམ་པ་ཡིན་ཀྱང་། དེ་དག་ལ་ཐུན་མོང་མ་ཡིན་པའི་དེས་ཁྱབ་པ་ནི་མ་ཡིན་
ཏེ༑ རྣམ་མཁྱེན་ཡིན་ན། སྟོབས་བཅུ་ཡིན་དགོས་པའི་ཕྱིར།
མི་འཇིགས་པ་བཞི་གང་ཞེ་ན། དེ་བཞིན་གཤེགས་པས་ཆོས་ཐམས་ཅད་རྣམ་
པ་ཐམས་ཅད་དུ་མངོན་པར་རྫོགས་པར་སངས་རྒྱས་སོ་ཞེས་དམ་བཅས་པས་ཆོས་འདི་རྣམས་
མངོན་སུམ་གྱིས་མ་རྟོགས་སོ་ཞེས་ཆོས་མཐུན་གྱི་རྒོལ་བ་པོ་མེད་པས་རང་དོན་རྟོགས་པ་ཕུན་
ཚོགས་ཞལ་གྱིས་བཞེས་པ་ལ་མི་འཇིགས་པའི་རྣམ་པ་དང་། བདག་ཉིད་ཀྱིས་ཉོན་མོངས་
སོགས་སྤང་བྱ་མཐའ་དག་ཟད་པར་ཞལ་གྱིས་བཞེས་པ་ལ། སྤང་བྱ་འདི་མ་སྤངས་སོ་ཞེས་
ཆོས་མཐུན་གྱི་རྒོལ་བ་པོ་མེད་པས་རང་དོན་སྤངས་པ་ཕུན་ཚོགས་ཞལ་གྱིས་བཞེས་པ་ལ་མི་
འཇིགས་པའི་རྣམ་པ་དང་། འདོད་ཆགས་སོགས་ཀྱིས་ཐར་པ་དང་ཐམས་ཅད་མཁྱེན་པ་ཐོབ་པ་
ལ་བར་དུ་གཅོད་པར་བསྟན་པ་ལ་སྤང་བྱ་འདིས་བར་དུ་གཅོད་མི་ནུས་སོ་ཞེས་ཆོས་མཐུན་གྱི་
རྒོལ་བ་པོ་མེད་པས་བར་དུ་གཅོད་པའི་ལམ་བསྟན་པ་ལ་མི་འཇིགས་པའི་རྣམ་པ་དང་། གཞི་
ཤེས་དང་ལམ་ཤེས་སོགས་ཐར་པ་དང་ཐམས་ཅད་མཁྱེན་པར་བགྲོད་ཅིང་དེར་ངེས་པར་འབྱུང་
བའི་ལམ་དུ་བསྟན་པ་ལ་ལམ་འདི་ངེས་པར་འབྲང་མི་ནུས་སོ་ཞེས་ཆོས་མཐུན་གྱི་རྒོལ་བ་པོ་

མེད་པས་ངེས་པར་འབྱུང་བའི་ལམ་བསྟན་པ་ལ་མི་འཇིགས་པའི་རྣམ་པ་རྣམས་ཡིན་ནོ། །ཞེས་
སྟོན་པ་ལ།ང་ནི་སངས་རྒྱས་སོ་ཞེས་བདག་ཉིད་ཞལ་གྱིས་འཆེས་པ་དང༌། ཞེས་སོགས་
གསུངས༑དེ་ཡང་དང་པོ་གཉིས་ཀྱིས་རང་དོན་མཐར་ཐུག་དང་ཕྱི་མ་གཉིས་ཀྱིས་རང་གི་
རྟོགས་པའི་དོན་གཞན་ལ་གསལ་བར་སྟོན་པར་བྱེད་པའི་གཞན་དོན་མཐར་ཐུག་དེ་བསྟན་ནོ།།
སོ་སོ་ཡང་དག་རིག་པ་བཞི་པོ་དེ་གང་ཞེ་ན། ཆོས་ཐམས་ཅད་ཀྱི་མིང་དང་
རྣམ་པའི་གསལ་བའི་དབྱེ་བ་མཐའ་དག་མངོན་སུམ་གྱིས་རྟོགས་པ་ཆོས་སོ་སོ་ཡང་དག་རིག་པ་
དང་༑ ཆོས་ཐམས་ཅད་ཀྱི་རང་དང་སྤྱིའི་མཚན་ཉིད་དང་ངོ་བོ་མངོན་སུམ་གྱིས་རྟོགས་པ་དོན་སོ་
སོ་ཡང་དག་རིག་པ་དང་། སེམས་ཅན་ཐམས་ཅད་ཀྱི་རང་རང་གི་སྐད་དང་མཐུན་པར་སྒྲ་ཤེས་
པ་སོགས་ངེས་པའི་ཚིག་སོ་སོ་ཡང་དག་རིག་པ་དང་། སྔ་མ་གསུམ་མངོན་སུམ་གྱིས་རྟོགས་
པའི་སྒོ་ནས་གཞན་ལ་སྟོན་ནུས་པའི་སྤོབས་པ་སོ་སོ་ཡང་དག་རིག་པ་བཞི་པོ་དེའོ། །ཞེས་སྟོན་
པ་ལ། རྣམ་གྲངས་དང་ཆོས་ཀྱི་མཚན་ཉིད་དང༌། ཞེས་སོགས་གསུངས།
མ་འདྲེས་པ་བཅོ་བརྒྱད་ནི། སྤྱོད་པས་བསྡུས་པ་དྲུག རྟོགས་པས་བསྡུས་པ་
དྲུག འཕྲིན་ལས་ཀྱིས་བསྡུས་པ་གསུམ། ཡེ་ཤེས་ཀྱི་བསྡུས་པ་གསུམ་སྟེ་བཅོ་བརྒྱད་
དོ༑ ༑དང་པོ་དྲུག་ནི། དེ་བཞིན་གཤེགས་པ་གླང་པོ་ཆེ་གཏུམ་པོ་དང་འགྲོགས་པ་སོགས་སྐུ་ལ་
འཁྲུལ་བ་མི་མངའ་བ་དང་། ནགས་སྟུག་པོར་དོན་མེད་ཀྱི་སྒྲ་འབྱིན་པ་སོགས་གསུང་ཅ་ཅོ་མི་
མངའ་བ་དང་། བརྗེད་ནས་བྱ་བ་གཤོར་བ་དང་དུས་ལས་ཡོལ་བ་སོགས་དྲན་པ་ཉམས་པ་མི་
མངའ་བ་དང་། ཆོས་ཉིད་ལ་རྩེ་གཅིག་ཏུ་མཉམ་པར་མ་བཞག་པ་མི་མངའ་བ་དང་། འཁོར་
འདས་ལ་བླང་དོར་སོགས་ཐམས་ཅད་དུ་བདེན་པར་འཛིན་པའི་བདེན་འཛིན་མི་མངའ་བ
དང་༑ གདུལ་བྱ་འདུལ་བའི་དུས་ལ་བབ་མ་བབ་བརྟགས་པའི་བཏང་སྙོམས་མི་མངའ་བ་སྟེ་
དྲུག་གོ །རྟོགས་པས་བསྡུས་པ་དྲུག་ནི། སེམས་ཅན་གྱི་དོན་བྱེད་པའི་དོན་ལས་ཉམས་པ་མི་

མངའ་བ་དང་། གདུལ་བྱ་གང་དུ་གནས་པ་དེར་གཤེགས་པ་ལ་སྤྲོས་པའི་བརྩོན་འགྲུས་ལས་
ཉམས་པ་མི་མངའ་བ་དང་། གདུལ་བྱ་འདུལ་བའི་ཐབས་མི་བརྗེད་པའི་དྲན་པ་དང་། དེ་བཞིན་
ཉིད་ལ་རྟག་ཏུ་མཉམ་པར་བཞག་པའི་ཏིང་ངེ་འཛིན་དང་། ཆོས་རྣམས་ཀྱི་གནས་ཚུལ་སོ་སོར་
འབྱེད་པའི་ཤེས་རབ་དང་། སྒྲིབ་པ་སྤངས་པའི་རྣམ་གྲོལ་ལམ་ལས་ཉམས་པ་མི་མངའ་བ་སྟེ་
དྲུག་གོ །འཕྲིན་ལས་ཀྱིས་བསྡུས་པ་གསུམ་ནི། སྤྱོད་ལམ་བཞིས་གདུལ་བྱ་འདུལ་བའི་སྐུའི་
འཕྲིན་ལས་ཆོས་དང་མཐུན་བ་དང༌། །དོན་དང་མཐུན་པའི་གཏམ་བརྗོད་པ་གསུང་གི་འཕྲིན་
ལས་དང༌། བྱམས་པ་དང་སྙིང་རྗེ་སོགས་ཐུགས་ཀྱི་འཕྲིན་ལས་རྣམས་དང་པོར་ཡེ་ཤེས་སྔོན་དུ་
འགྲོ་ཞིང་བར་དུ་ཡེ་ཤེས་དང་ལྷན་ཅིག་ཏུ་འཇུག ཐ་མར་ཡེ་ཤེས་ཀྱི་རྗེས་སུ་འབྲང་བ་རྣམས་
ཡིན་ནོ། །ཡེ་ཤེས་ཀྱིས་བསྡུས་པ་གསུམ་ནི། འདས་པ་དང་མ་འོངས་པ་དང་ད་ལྟར་བྱུང་བ་
གསུམ་ལ་མཁྱེན་པ་ཆགས་ཐོགས་མེད་པར་འཇུག་པ་གསུམ་མོ། དེ་དག་རིམ་བཞིན་འཆད་པ་
ནི༑ འཁྲུལ་པ་ཅ་ཅོ་དང་ཞེས་སོགས་སོ།།
ཞར་ལ་དུས་གསུམ་གྱི་རྣམ་གཞག་འཆད་པ་ནི། འདས་མ་འོངས་ད་ལྟར་དུས་
གསུམ་གང་རུང་ཡང་ཡིན། ཐལ་ཟིན་པའི་ཆས་བསྡས་པའི་རབ་ཏུ་ཕྱེ་བ་ཡང་ཡིན་པའི་གཞི་
མཐུན་པར་དམིགས་པ། འདས་པའི་མཚན་ཉིད། དཔེར་ན་བུམ་པ་རང་གྲུབ་དུས་ཀྱི་སྐད་ཅིག་
གཉིས་པར་ཞིག་པའི་ཆ་ལྟ་བུ། ཟུར་དང་པོ་འདྲ་བ་ལ། མ་སླེབས་པའི་ཆས་བསྡུས་པའི་རབ་ཏུ་
བྱེ་བ་ཡང་ཡིན་པའི་གཞི་མཐུན་པར་དམིགས་པ། མ་འོངས་པའི་མཚན་ཉིད། དཔེར་ནབུམ་པ་
རང་གི་རྒྱུའི་དུས་སུ་མ་བྱུང་བའི་ཆ་ལྟ་བུ། དེ་གང་རུང་ཡང་ཡིན། སྐྱེས་ལ་མ་འགགས་པའི་
ཆས་བསྡུས་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་དམིགས་པ། ད་ལྟར་བའི་མཚན་
ཉིད༑ དཔེར་ན་བུམ་པ་ལྟ་བུའོ།།
སྒིབ་པ་ཟད་པར་སྤངས་པའི་ཁྱད་པར་དུ་བྱས་པའི་དེ་བཞིན་ཉིད་མངོན་སུམ་

གྱིས་རྟོགས་པའི་རྣམ་མཁྱེན་དེ་དེ་བཞིན་ཉིད་ཀྱི་རྣམ་མཁྱེན་གྱི་རྣམ་པ་དང་། འབྲས་བུ་ཤེར་ཕྱིན་
དེ་ཆོས་ཐམས་ཅད་ལ་མངའ་བསྒྱུར་བའི་རྣམ་མཁྱེན་གྱི་རྣམ་པ་དང་། རྣམ་མཁྱེན་དེ་སངས་རྒྱས་
ཉིད་ཀྱི་རྣམ་མཁྱེན་གྱི་རྣམ་པ་ཡིན་ནོ་ཞེས་སྟོན་པ་ལ། སངས་རྒྱས་ཐམས་ཅད་ཀྱིས་བཤད་པའི་དེ་
བཞིན་ཉིད་དང་། ཞེས་སོགས་སོ། །མེད་པའི་རྣམ་པ་ནས་བཟུང་སྟེ། ཞེས་པའི་སྐབས་ནས་
བསྟན་པའི་ཐེག་དམན་གྱི་རྒྱུད་ཀྱི་གཞི་ཤེས་ཀྱི་རྣམ་པ་ཉེར་བདུན་ལ་ཟག་མེད་དང༌། འདིའི་
སྐབས་ནས་བསྟན་པའི་བྱང་སེམས་ཀྱི་རྒྱུད་ཀྱི་གཞི་ཤེས་ཀྱི་རྣམ་པ་ཉེར་བདུན་ལ་ཟག་བཅས་ཞེས་
འཆད་པའི་རྒྱ་མཚན་ཡོད་དེ། ཐེག་དམན་རྣམས་ཀྱིས་ཉོན་སྒྲིབ་སྤང་བྱའི་གཙོ་བོར་བྱས་ནས་
སྤོང་༑ བྱང་སེམས་རྣམས་ཀྱིས་དེ་ལྟར་མི་སྤོང་བའི་ཕྱིར་ཞེས་སྟོན་པ་ལ། ཐམས་ཅད་ཤེས་པ་
ཉིད་ཀྱི་རྣམ་པ་ནི། ཞེས་སོགས་སོ། །རྒྱུ་དང་ལམ་དང་སྡུག་བསྔལ་དང་། །ཞེས་སོགས་ཀྱི་
སྐབས་ནས་བསྟན་པའི་ལམ་ཤེས་ཀྱི་རྣམ་པ་སོ་དྲུག་ལ་ཟག་བཅས་ཞེས་འཆད་པའི་རྒྱུ་མཚན་
ཡོད་དེ། བྱང་སེམས་ཀྱིས་ཉོན་སྒྲིབ་སྤང་བྱའི་གཙོ་བོར་བྱས་ནས་མི་སྤོང་པའི་ཕྱིར་ཞེས་སྟོན་པ་
ལ༑ ལམ་ཤེས་པ་ཉིད་ཀྱི་རྣམ་པ་ནི། ཞེས་སོགས་གསུངས་དྲན་པ་ཉེར་གཞག་ནས་བཟུང་
སྟེ༑ ༑ཞེས་པའི་སྐབས་ནས་བསྟན་པའི་རྣམ་མཁྱེན་གྱི་རྣམ་པ་བརྒྱ་དང་བཅུ་ལ་ཟག་མེད་ཅེས་
འཆད་པའི་རྒྱུ་མཚན་ཡོད་དེ། སངས་རྒྱས་རྣམས་ཀྱིས་སྒྲིབ་གཉིས་བག་ཆགས་དང་བཅས་པ་
ཟད་པར་སྤངས་པས་ཆོས་ཐམས་ཅད་ལ་མངའ་བསྒྱར་བའི་ཕྱིར་ཞེས་སྟོན་པ་ལ། རྣམ་པ་ཐམས་
ཅད་མཁྱེན་པ་ཉིད་ཀྱི་རྣམ་པ་ནི་ཞེས་སོགས་གསུངས། རྣམ་པ་དེ་རྣམས་བསྡོམས་ན་བརྒྱ་དང་
བདུན་ཅུ་རྩ་གསུམ་དུ་ཡོད་དོ།།
འོ་ན་རྣམ་པ་དེ་རྣམས་སྒོམ་པའི་རྟེན་གྱི་གང་ཟག་དེ་གང་ཞེ་ན། འོག་ནས་
སངས་རྒྱས་སོགས་དམིགས་དད་པ་དང་ཞེས་སོགས་ཀྱི་སྐབས་ནས་འཆད་པ་ལྟར་སྔོན་སངས་
རྒྱས་རྣམས་ལ་ལྷག་པར་བྱ་བ་བྱས་པ་སོགས་དགེ་རྩ་རྒྱ་ཆེན་པོ་སྨིན་པར་བྱས་པ་ལས་ཚེ་འདིར་

སྦྱོར་བ་བསྒོམ་པའི་སྣོད་དུ་གྱུར་པའི་བྱང་སེམས་ཚོགས་ལམ་པ་ལྟ་བུ་དེ་སྦྱོར་བ་སྒོམ་པའི་རྟེན་
གྱི་གང་ཟག་ཡིན་ནོ་ཞེས་སྟོན་པ་ལ། སངས་རྒྱས་རྣམས་ལ་ལྷག་པར་བྱས་ཞེས་སོགས་སོ།།
དེ་ཡང་སྦྱོར་བ་དེ་ཟིན་བྱེད་སྟོང་ཉིད་རྟོགས་པ་ཤེས་རབ་ཀྱིས་ཟིན་པའི་སྒོ་ནས་
སྒོམ་དགོས་པས་དེའི་གྲོགས་སྟོང་ཉིད་རྟོགས་པའི་ཤེས་རབ་དེ་ཇི་ལྟ་བུ་ཞེ་ན། རང་བཞིན་གྱི་
སྦྱོར་བ་ལྔ་དང་། གནས་སྐབས་ཀྱི་སྦྱོར་བ་བཅོ་ལྔ་ཡོད་ཅེས་སྟོན་པ་ལ། གཟུགས་ལ་སོགས་ལ་
མི་གནས་ཕྱིར། །ཞེས་སོགས་གསུངས། དེ་ཡང་བདེན་མེད་རྟོགས་པའི་སེམས་དཔའི་རྣལ་
འབྱོར་དེ་ལ་ཡུལ་བདེན་མེད་དུ་རྟོགས་པའི་སྒོ་ནས་གནས་པ་བཀག་པའི་སྦྱོར་བ། ཡུལ་ཅན་
བདེན་མེད་དུ་རྟོགས་པའི་སྒོ་ནས་རྣལ་འབྱོར་བཀག་པའི་སྦྱོར་བ། གཞིའི་ཆོས་ཉིད་ཟབ་པར་
རྟོགས་པའི་སྒོ་ནས་ཟབ་པའི་སྦྱོར་བ། ལམ་གྱི་ཆོས་ཉིད་གཏིང་དཔག་པར་དཀའ་བར་རྟོགས་
པའི་སྒོ་ནས་གཏིང་དཔག་དཀའ་བའི་སྦྱོར་བ། རྣམ་པའི་ཆོས་ཉིད་ཚད་མེད་པར་རྟོགས་པའི་སྒོ་
ནས་ཚད་མེད་པའི་སྦྱོར་བ་ཞེས་བཞག་གོ །གཞན་ཡང་དེ་གཞིར་བྱས་ནས་གནས་སྐབས་ཀྱི་
སྦྱོར་བ་བཅོ་ལྔར་ཡང་འབྱེད་དེ། སྟོང་ཉིད་ལ་དམིགས་པའི་སྒོམ་བྱུང་མ་ཐོབ་པས་ཆོས་ཉིད་ལ་
སྐྲག་པ་ཤས་ཆེར་འབྱུང་སྲིད་པའི་བྱང་སེམས་ཚོགས་ལམ་པ་དབང་རྟུལ་གྱི་རྒྱུད་ཀྱི་སྟོང་ཉིད་
རྟོགས་པའི་ཤེས་རབ་ལྟ་བུ་ཚེགས་ཆེན་ཡུན་རིང་རྟོགས་དཀའ་བའི་སྦྱོར་བར་འཇོག་ཅིང་དེ་ལྟ་
བུའི་སྦྱོར་བ་དེ་ཡང་ཚོགས་ལམ་གྱི་གནས་སྐབས་ཁོ་ནར་འཇོག་གོ །ལུང་བསྟན་འཐོབ་པའི་
སྦྱོར་བ་སྦྱོར་ལམ་དྲོད་དང་། ཕྱིར་མི་ལྡོག་པའི་སྦྱོར་བ་རྩེ་མོ་དང་། ངེས་པར་འབྱུང་བའི་སྦྱོར་
བ་བཟོད་པ་དང་། བར་ཆད་མེད་པའི་སྦྱོར་བ་ཆོས་མཆོག་དང་། བྱང་ཆུབ་ལ་ཉེ་བའི་སྦྱོར་བ་
མཐོང་ལམ། མྱུར་བར་སངས་རྒྱ་བའི་སྦྱོར་བ་མ་དག་པའི་སྒོམ་ལམ། གཞན་དོན་གྱི་སྦྱོར་
བ༑ འཕེལ་འགྲིབ་མེད་པའི་སྦྱོར་བ། ཆོས་དང་ཆོས་མིན་པ་སོགས་མི་མཐོང་བའི་སྦྱོར་
བ༑ གཟུགས་སོགས་བསམ་མི་ཁྱབ་པ་མི་མཐོང་བའི་སྦྱོར་བ། གཟུགས་སོགས་དེའི་མཚན་མ་

དང་ངོ་བོར་རྣམ་པར་མི་རྟོག་པའི་སྦྱོར་བ་ས་བརྒྱད་པ་ནས་འབྲས་བུ་རིན་པོ་ཆེ་སྦྱིན་པའི་སྦྱོར་བ་
ས་དགུ་པ་ནས་རྣམ་པར་དག་པའི་སྦྱོར་བ་ས་བཅུ་པ་ནས་བཞག་ཅིང་། ས་མཚམས་ཀྱི་སྦྱོར་བ་
ཚོགས་ལམ་ནས་ས་བཅུ་པའི་བར་དུ་བཞག་གོ །འོ་ན་ཟིན་བྱེད་དེ་ལྟ་བུས་ཟིན་པའི་སྒོ་ནས་སྦྱོར་
བ་བསྒོམས་པ་ལ་ཡོན་ཏན་ཇི་ལྟ་བུ་འབྱུང་ཞེ་ན། ཚེ་འདིར་སྦྱོར་བ་བསྒོམ་པ་སངས་རྒྱས་ཀྱིས་
མཁྱེན་པས་མ་འོངས་པ་ན་བདུད་ཀྱི་མི་ཕྱེད་པ་ལ་སོགས་པ་ཡོན་ཏན་རྣམ་པ་བཅུ་བཞི་འབྱུང་ཞེས་
སྟོན་པ་ལ། བདུད་ཀྱི་མཐུ་བཅོམ་ལ་སོགས་པ། །ཞེས་སོགས་གསུངས་ཡོན་ཏན་དེ་ལྟ་བུ་དང་
ལྡན་པའི་སྦྱོར་བ་སྒོམ་པའི་ཚེ་སྐྱོན་དུ་མ་དང་བྲལ་བའི་སྒོ་ནས་བསྒོམ་དགོས་ཞེ་ན། སྐྱོན་བཞི་
བཅུ་རྩ་དྲུག་དང་བྲལ་བའི་སྒོ་ནས་བསྒོམ་དགོས་ཞེས་སྦྱོར་བ་སྒོམ་ཚུལ་སྟོནཔ་ལ། སྐྱོན་ནི་བཅུ་
ཚན་བཞིར་བཅས་པ། ཞེས་སོགས་གསུངས། གཞུང་འདིས་དངོས་སུ་སྐྱོན་བསྟན་ནས་ཤུགས་
ལ་སྦྱོར་བ་སྒོམ་ཚུལ་བསྟན་བྱའི་གཙོ་བོར་བྱེད་པ་ཡིན་ནོ།།
དེ་ལྟར་བསྒོམ་པ་ལ་སྦྱོར་བའི་ངོ་བོ་ངེས་དགོས་པས་དེ་སྟོན་པ་ལ། གང་གིས་
མཚོན་ཏེ་མཚན་ཉིད་དུ། །ཞེས་སོགས་གསུངས། འདིར་རྣམ་རྫོགས་སྦྱོར་བ་དང་ལམ་ཤེར་ཕྱིན་
གྱི་མཚན་ཉིད་བསྟན་ཅིང་བྱང་སེམས་ཀྱི་སྦྱོར་བ་དེ་རྣམ་པ་བརྒྱ་དང་བདུན་ཅུ་རྩ་གསུམ་དུ་བསྡུས་
ནས་སྒོམ་པའི་སྒོ་ནས་རྣམ་རྫོགས་སྦྱོར་བ་འབྲས་བུ་ཤེར་ཕྱིན་ཐོབ་པའི་ཕྱིར་དུ་སྒོམ་པའི་ལམ་
ཡིན་པའི་ཆ་ནས་ལམ་ཤེར་ཕྱིན་ཞེས་བསྟན་ཏོ། དེས་ན་འབྲས་བུ་ཤེར་ཕྱིན་ཐོབ་པའི་ཕྱིར་དུ་སྒོམ་
པའི་རིགས་སུ་གནས་པའི་སེམས་དཔའི་ཡེ་ཤེས་སུ་དམིགས་པ། ལམ་ཤེར་ཕྱིན་གྱི་མཚན་
ཉིད༑ རྣམ་པ་བརྒྱ་བདུན་ཅུ་རྩ་གསུམ་ཉམས་སུ་ལེན་པའི་ཉམས་ལེན་གྱིས་བྱ་བས་ཟིན་པའི་
རིགས་སུ་གནས་པའི་སེམས་དཔའི་ཡེ་ཤེས་སུ་དམིགས་པ། རྣམ་རྫོགས་སྦྱོར་བའི་མཚན་ཉིད།
དེས་ན་སྐབས་འདིར་མཐའ་དཔྱད་པ་ལ། མཚོན་ཚུལ་སྤྱིར་བསྟན་
པ༑ གཞུང་དོན་བྱེ་བྲག་ཏུ་བཤད་པ་གཉིས། དང་པོ་ལ་སྤྱིའི་མཚོན་ཚུལ་དང༌། བྱེ་བྲག་གི་

མཚོན་ཚུལ་གཉིས། དང་པོ་ནི། ཉོན་མོངས་རྟགས་སོགས་ཀྱིས་དབེན་པའི་སེམས་དཔའི་རྣལ་
འབྱོར་བཅུ་དྲུག་མཚན་གཞི་ལམ་ཤེར་ཕྱིན་གྱི་རྣལ་འབྱོར་ཡིན་པར་མཚོན། འབྲས་བུ་ཤེར་ཕྱིན་
ཐོབ་པའི་ཕྱིར་དུ་སྒོམ་པའི་རིགས་སུ་གནས་པའི་སེམས་དཔའི་ཡེ་ཤེས་སུ་དམིགས་པ་ཞེས་པ་
འདི༑ གང་གིས་མཚོན་ཏེ་མཚན་ཉིད་དུ། །ཞེས་སོགས་ཀྱིས་བསྟན། གཉིས་པ་ལ། ཤེས་
མཚན༑ ཁྱད་མཚན། བྱེད་མཚན་གྱི་མཚོན་ཚུལ་གསུམ། དང་པོ་ལ་སྤྱིའི་མཚོན་ཚུལ་
དང་༑ བྱེ་བྲག་གི་མཚོན་ཚུལ་གཉིས། དང་པོ་ནི། ཉོན་མོངས་རྟགས་སོགས་ཀྱིས་དབེན་པའི་
སེམས་དཔའི་རྣལ་འབྱོར་བཅུ་དྲུག་མཚན་གཞི། བྱང་སེམས་ཀྱི་སྦྱོར་བ་ཡིན་པར་མཚོན། དེ་
བཞིན་གཤེགས་པ་འབྱུང་བ་སོགས་ཡུལ་ཞེ་བརྒྱད་པོ་གང་རུང་རྟོགས་པའི་ཤེས་རབ་ཀྱིས་ཟིན་
པའི་སེམས་དཔའི་ཡེ་ཤེས་ཡིན་པ་ཞེས་སོ། །གཉིས་པ་ལ་གསུམ་གྱི་དང་པོ་གཞི་ཤེས་སྦྱོར་
བའི་མཚོན་ཚུལ་ནི། ཉོན་མོངས་རྟགས་སོགས་ཀྱིས་དབེན་པའི་སེམས་དཔའི་རྣལ་འབྱོར་དང་
པོ་བཞི་མཚན་གཞི། སེམས་དཔའི་གཞི་ཤེས་ཀྱི་སྦྱོར་བ་ཡིན་པར་མཚོན། དེ་བཞིན་གཤེགས་
པ་འབྱུང་བ་སོགས་ཡུལ་བཅུ་དྲུག་པོ་གང་རུང་རྟོགས་པའི་ཤེས་རབ་ཀྱིས་ཟིན་པའི་ཐེག་དམན་གྱི་
རྟོགས་རིགས་སུ་གནས་པའི་སེམས་དཔའི་ཡེ་ཤེས་ཡིན་པ་ཞེས་པ་ནི། དེ་བཞིན་གཤེགས་པ་
འབྱུང་བ་དང༌། །ཞེས་སོགས་ཀྱིས་བསྟན། གཉིས་པ་ལམ་ཤེས་སྦྱོར་བའི་མཚོན་ཚུལ་
ནི༑ གཞན་དོན་བྱ་དཀའ་བ་སྒྲུབ་པ་སོགས་སེམས་དཔའི་རྣལ་འབྱོར་ལྔ་མཚན་གཞི། སེམས་
དཔའི་ལམ་ཤེས་སྦྱོར་བ་ཡིན་པར་མཚོན། སྟོང་ཉིད་མཚན་མེད་སོགས་ཡུལ་བཅུ་དྲུག་པོ་གང་
རུང་རྟོགས་པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་ཡིན་ཞེས་པ་ནི། སྟོང་ཉིད་མཚན་
མ་མེད་བཅས་དང༌། ཞེས་སོགས་ཀྱིས་བསྟན། གསུམ་པ་རྣམ་མཁྱེན་སྦྱོར་བའི་མཚོན་ཚུལ་
ནི༑ གཞི་ལམ་གྱིས་བསྡུས་པའི་དངོས་པོའི་ཁྱད་པར་ལ་དམིགས་པའི་རྣལ་འབྱོར་བདུན་མཚན་
གཞི༑ སེམས་དཔའི་རྣམ་མཁྱེན་སྦྱོར་བ་ཡིན་པར་མཚོན། དེ་བཞིན་གཤེགས་པ་ཉིད་ཀྱིས་ཆོས་

བསྟན་པ་ལ་བརྟེན་ནས་མཐོང་བའི་ཆོས་ལ་བདེ་བར་གནས་པ་སོགས་ཡུལ་བཅུ་དྲུག་པོ་གང་རུང་
རྟོགས་པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་ཡིན་པ་ཞེས་པ་ནི། དེ་ནི་ཉིད་ཀྱི་ཆོས་
བསྟན་ནས། །ཞེས་སོགས་ཀྱིས་བསྟན།
གཉིས་པ་ཁྱད་མཚན་གྱི་མཚོན་ཚུལ་ནི། ཉོན་མོངས་རྟགས་སོགས་ཀྱི་ངབེན་
པའི་སེམས་དཔའི་རྣལ་འབྱོར་བཅུ་དྲུག་མཚན་གཞི། དམན་པའི་སྦྱོར་བ་ལས་ཁྱད་པར་དུ་
འཕགས་པའི་སེམས་དཔའི་སྦྱོར་བ་ཡིན་པར་མཚོན། སྡུག་བསྔལ་བདེན་པའི་ཆོས་ཉིད་བསམ་
གྱི་མི་ཁྱབ་པ་སོགས་ཡུལ་བཅུ་དྲུག་པོ་གང་རུང་རྟོགས་པའི་ཤེས་རབ་ཀྱིས་ཟིན་པའི་སེམས་
དཔའི་ཡེ་ཤེས་ཡིན་པ་ཞེས་པ་ནི། བསམ་མི་ཁྱབ་སོགས་ཁྱད་པར་གྱིས། །ཞེས་སོགས་ཀྱིས་
བསྟན༑ འོ་ན་གཞི་ཤེས་སྦྱོར་བ་ལ་ཁྱད་མཚན་དངོས་སུ་མ་བསྟན་པའི་རྒྱ་མཚན་ཅི་ཡིན་ཞེ་
ན༑ དེ་ནི་གཞི་ཤེས་སྦྱོར་བའི་རང་ལྡོག་ནས་དམན་པའི་སྦྱོར་བ་ལས་ཁྱད་པར་དུ་འཕགས་པར་
སྒྲུབ་མི་ནུས་པའི་རྒྱུ་མཚན་གྱིས་ཡིན་གྱི་སེམས་དཔའི་གཞི་ཤེས་སྦྱོར་བ་ལ་ཁྱད་མཚན་མེད་པ་
མ་ཡིན་ནོ།།
གསུམ་པ་བྱེད་མཚན་གྱི་མཚོན་ཚུལ་ནི། ཉོན་མོངས་རྟགས་སོགས་ཀྱིས་
དབེན་པའི་རྣལ་འབྱོར་བཅུ་དྲུག་མཚན་གཞི། བྱེད་ལས་ཁྱད་པར་ཅན་དང་ལྡན་པའི་སེམས་
དཔའི་སྦྱོར་བ་ཡིན་པར་མཚོན། ཕན་བདེ་སྐྱོབ་པ་སོགས་བྱེད་པ་བཅུ་གཅིག་པོ་གང་རུང་རྟོགས་
པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་ཡིན་པ་ཞེས་པ་ནི། ཕན་དང་བདེ་དང་སྐྱོབ་པ་
དང་༑ ༑ཞེས་སོགས་ཀྱིས་བསྟན། གཉིས་པ་གཞུང་དོན་བྱེ་བྲག་ཏུ་བཤད་པ་ལ། གང་གིས་
མཚོན་ཏེ་མཚན་ཉིད་དུ། ཞེས་སོགས་ཀྱི་ངག་དོན་ནི། འབྲས་བུ་ཤེར་ཕྱིན་ཐོབ་པའི་ཕྱིར་དུ་སྒོམ་
པའི་རིགས་སུ་གནས་པའི་སེམས་དཔའི་ཡེ་ཤེས་ཆོས་ཅན། ལམ་ཤེར་ཕྱིན་གྱི་རྣལ་འབྱོར་གྱི་
མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། སྐབས་འདིར་བསྟན་པའི་ཚན་ཉིད་དེ་ལ་

ཡང་གསུམ་དུ་ཡོད་དེ། དེ་བཞིན་གཤེགས་པ་འབྱུང་བ་སོགས་ཡུལ་ཞེ་བརྒྱད་པོ་གང་རུང་
རྟོགས་པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་གཅིག་དང་། སྡུག་བསྔལ་བདེན་
པའི་ཆོས་ཉིད་བསམ་མི་ཁྱབ་པ་སོགས་ཡུལ་བཅུ་དྲུག་པོ་གང་རུང་རྟོགས་པའི་ཤེས་རབ་ཀྱིས་
ཟིན་པའི་སེམས་དཔའི་ཡེ་ཤེས་གཅིག་དང་། ཕན་བདེ་སློབ་པ་སོབ་པ་བྱེད་པ་བཅུ་གཅིག་པོ་གང་
རུང་རྟོགས་པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་གཅིག་རྣམས་སུ་ཡོད་པའི་ཕྱིར།
གཞི་ཤེས་སྦྱོར་བའི་ཡུལ་བཅུ་དྲུག་གི་ནང་ནས། གཡོ་བ་ལ་སོགས་ཞེས་བྱ་
དང་༑ ༑ཞེས་སོགས་ཀྱི་སྐབས་སུ་མཐའ་དཔྱད་པ་ལ། ཕྱི་རོལ་བའི་དྲང་སྲོང་ཁ་ཅིག་གིས་ལྟ་
ངན་དྲུག་ཅུ་རྩ་གཉིས་ལྟ་ངན་བཅུ་བཞིར་བསྡུས་ནས་སྟོན་པ་ལ་ཞུས་པས་སྟོན་པས་དེ་ལན་བཀའ་
མ་སྩལ་བས་ན་ལུང་དུ་མ་བསྟན་པའི་ལྟ་བ་ཞེས་བྱ་ལ། སྟོན་པས་དེའི་ལན་དངོས་སུ་མི་སྣོན་
པའི་རྒྱུ་མཚན་ཡོད་དེ། དེ་རྣམས་ནི་ཁྱད་གཞི་གང་ཟག་གི་བདག་ཡོད་པ་གཞིར་བྱས་ནས་དེ་
ལས་བརྩམས་པའི་དྲི་བ་གང་ཞིག ཕྱི་རོལ་པ་རྣམས་གང་ཟག་གི་བདག་མེད་དངོས་སུ་སྟོན་
པའི་སྣོད་དུ་མི་རུང་བའི་ཕྱིར། འོ་ན་བཅུ་བཞི་པོ་དེ་གང་ཞེ་ན། དེ་ནི་སྔོན་གྱི་མཐའ་ལ་བརྟེན་པ་
བཞི༑ ཕྱི་མའི་མཐའ་ལ་བརྟེན་པ་བཞི། མྱ་ངན་ལས་འདས་པའི་མཐའ་ལ་བརྟེན་པ་བཞི། ལུས་
སྲོག་རྫས་གཅིག་ཏུ་བདེན་པར་ལྟ་བ། ལུས་སྲོག་རྫས་ཐ་དད་དུ་བདེན་པར་ལྟ་བ་སྟེ་བཅུ་
བཞིའོ༑ ༑དང་པོ་བཞི་ནི། གང་ཟག་གི་བདག་དང་འཇིག་རྟེན་རྟག་པར་ལྟ་བ། དེ་མི་རྟག་པར་ལྟ་
བ༑ གཉིས་ཀར་དུ་ལྟ་བ། གཉིས་ཀར་མ་ཡིན་པར་བདེན་པར་ལྟ་བ་རྣམས་ཡིན་ཏེ། སྔོན་གྱི་
དུས་སུ་དེ་རྣམས་རྟག་པར་ལྟ་བ་སོགས་བྱུང་བའི་ཕྱིར། གཉིས་པ་བཞི་ནི། གང་ཟག་གི་བདག་
དང་འཇིག་རྟེན་མཐའ་དང་ལྡན་པར་ལྟ་བ། མཐའ་དང་མི་ལྡན་པར་ལྟ་བ། གཉིས་ཀར་དུ་ལྟ་
བ༑ གཉིས་ཀར་མ་ཡིན་པར་བདེན་པར་ལྟ་བ་རྣམས་སོ། །གསུམ་པ་བཞི་ནི། གྲོལ་བའི་གང་
ཟག་གི་བདག་ཏུ་ལྟ་བའི་དེ་བཞིན་གཤེགས་པ་གྲོངས་ཕན་ཆད་འབྱུང་བར་ལྟ་བ། །མི་འབྱུང་

བར་བདེན་པར་ལྟ་བ། གཉིས་ཀར་དུ་ལྟ་བ། གཉིས་ཀར་མ་ཡིན་པར་བདེན་པར་ལྟ་བ་རྣམས་
སོ༑ གང་ཟག་གི་བདག་དང་འཇིག་རྟེན་རྟག་པར་ལྟ་བ། མཐའ་དང་མི་ལྡན་པར་བདེན་པར་ལྟ་
བ༑གྲོལ་བའི་གང་ཟག་གི་བདག་ཏུ་གྱུར་པའི་དེ་བཞིན་གཤེགས་པ་གྲོངས་ཕན་ཆད་འབྱུང་བར
ལྟ་བ་གསུམ་ནི་ཡུལ་ལ་སྒྲུབ་པའི་རྣམ་པས་འཇུག་ཅིང་གཡོ་བའི་ལྟ་བ་ཞེས་བྱ་ལ་དེ་ཡང་གྲངས་
ཅན་གྱི་ལྟ་བ་ཡིན། གང་ཟག་གི་བདག་དང་འཇིག་རྟེན་མི་རྟག་པར་ལྟ་བ། མཐའ་དང་ལྡན་པར་
བདེན་པར་ལྟ་བ། གྲོལ་བའི་གང་ཟག་གི་བདག་ཏུ་ལྟ་བའི་དེ་བཞིན་གཤེགས་པ་གྲོངས་ཕན་ཆད་
མི་འབྱུང་བར་བདེན་པར་ལྟ་བ་རྣམས་ནི་ཡུལ་ལ་དགག་པའི་རྣམ་པས་འཇུག་ཅིང་འདུ་བའི་ལྟ་བ་
ཞེས་བྱ་ལ་དེ་རྒྱང་ཕན་གྱི་ལྟ་བ་ཡིན་ནོ། །གང་ཟག་གི་བདག་དང་འཇིག་རྟེན་རྟག་མི་རྟག་གཉིས་
ཀར་དུ་ལྟ་བ། མཐའ་དང་ལྡན་མི་ལྡན་གཉིས་ཀར་དུ་ལྟ་བ། གྲོལ་བའི་གང་ཟག་གི་བདག་ཏུ་ལྟ་
བའི་དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་གཉིས་ཀར་དུ་ལྟ་བ་རྣམས་ནི་ཡུལ་ལ་
དགག་སྒྲུབ་ཆ་མཉམ་པའི་སྒོ་ནས་འཇུག་ཅིག་བཀྲམ་པའི་ལྟ་བ་ཞེས་བྱ་ལ་དེ་གཅེར་བུ་པའི་ལྟ་བ་
ཡིན་ནོ། །གང་ཟག་གི་བདག་དང་འཇིག་རྟེན་རྟག་མི་རྟག་གཉིས་ཀར་མ་ཡིན་པར་བདེན་པར་ལྟ་
བ༑ མཐའ་དང་ལྡན་མི་ལྡན་གཉིས་ཀར་མ་ཡིན་པར་བདེན་པར་ལྟ་བ། གྲོལ་བའི་གང་ཟག་གི་
བདག་ཏུ་ལྟ་བའི་དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་གཉིས་ཀ་མ་ཡིན་པར་
བདེན་པར་ལྟ་བ་རྣམས་ནི་ཡུལ་ལ་དགག་སྒྲུབ་གང་གིས་ཀྱང་རྣམ་པས་མི་འཇུག་ཅིང་བཅུམ་པའི་
ལྟ་བ་ཞེས་བྱ་ལ་དེ་གནས་མ་བུ་བའི་ལྟ་བ་ཡིན་ནོ། །ལུས་སྲོག་རྫས་གཅིག་ཏུ་བདེན་པར་ལྟ་བ་བྱེ་
བྲག་པའི་ལྟ་བ་དང༌། དེ་གཉིས་རྫས་ཐ་དད་དུ་བདེན་པར་ལྟ་བ་གྲངས་ཅན་གྱི་ལྟ་བ་ཡིན་ནོ།།
༈ ཐར་བ་ཆ་མཐུན་ནས་བཟུང་སྟེ་རྒྱུད་ལ་སྐྱེ་བའི་རིམ་པ་བཤད་པ་ལ། རྣམ་
པ་དེ་རྣམས་ཐོག་མར་ལམ་གང་ནས་རྒྱུད་ལ་བསྐྱེད་ནས་བསྒོམ་པ་ཡིན་ཞེ་ན། ཐེག་ཆེན་གྱི་ཐར་
པ་ཆ་མཐུན་ནས་དེ་ལྟ་བསྒོམ་པ་ཡིན་ནོ་བྱས་པ་ལ། འོ་ན་ཐར་པ་ཆ་མཐུན་དེ་གང་ཞེ་ན། དེ་སྟོན་

པ་ནི། མཚན་མེད་རབ་ཏུ་སྦྱིན་ལ་སོགས། །ཞེས་སོགས་གསུངས། འདིར་མཐའ་དཔྱད་པ་ལ།
རྟེན། ངོ་བོ། །སྒྲ་དོན་ནོ། །དང་པོ་ལ་ལུས་རྟེན་ནི། མཛོད་འགྲེལ་ལས། མི་རྣམས་ཀྱི་ནང་ཁོ་
ན་དང་གླིང་གསུམ་དུ་འཕེན་བྱེད་དེ་ལས་གཞན་དུ་ནི་མ་ཡིན་ཏེ། ཅི་རིགས་པར་སྐྱོ་བ་དང་ཤེས་
རབ་དང་བྲལ་བའི་ཕྱིར། ཞེས་གསུངས་པས། གླིང་གསུམ་གྱི་མིའི་རྟེན་ཁོ་ན་ལ་སྐྱེ་བ་ཡིན་ཟེར་
བ་མི་འཐད་དེ། ལྷ་དང་ངན་སོང་གསུམ་གང་རུང་གི་རྟེན་ལ་ཡང་ཐེག་ཆེན་སེམས་བསྐྱེད་
གསར་དུ་སྐྱེ་བ་ཡོད་པའི་ཕྱིར། དེས་ན་ཐེག་ཆེན་སེམས་བསྐྱེད་གསར་དུ་སྐྱེ་བ་དང་ལུས་རྟེན་
གཅིག་པས་སྔར་སེམས་བསྐྱེད་ཀྱི་སྐབས་སུ་རྒྱས་པར་བཤད་ཟིན་པ་ལས་ཤེས་སོ། །སེམས་
རྟེན་ནི། མཛོད་ལས་སྒོམ་བྱུང་མེད་པར་བཤད་ཀྱང་ཀུན་བཏུས་ལས་སྒོམ་བྱུང་ཡོད་པར་བཤད་
པས་འདོད་སེམས་ལ་བརྟེན་པ་དང་། བསམ་གཏན་གྱིས་སེམས་ལ་བརྟེན་པ་གཉིས་ཀ་ཡོད་
དོ༑ ༑གཉིས་པ་ངོ་བོ་ལ། ཀུན་བཏུས་ལས། ཚོགས་ཀྱི་ལམ་གང་ཞེ་ན། སོ་སོ་སྐྱེ་བོའི་ཚུལ་
ཁྲིམས་དང་དབང་པོའི་སྒོ་བསྔམས་པ་དང་ཟས་ཀྱི་ཚོད་ཤེས་པ་དང་ནམ་གྱི་ཆ་སྟོད་དང་ནམ་གྱི་
ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང་ཤེས་བཞིན་དུ་གནས་པར་མངོན་པར་དགའ་
བའོ༑ ༑ཡང་གང་རྒྱུར་གྱུར་པའི་དགེ་བ་གཞན་དང་ཐོས་པ་ལས་བྱུང་བ་དང་བསམ་པ་ལས་བྱུང་
བ་དང་སྒོམ་པ་ལས་བྱུང་བས་ཤེས་རབ་ཀྱང་སྟེ། དེ་བསྒོམས་པས་མངོན་པར་རྟོགས་པ་
དང་༑ རྣམ་པར་ཐར་པའི་རྒྱུར་གནས་ཀྱི་སྣོད་ཉིད་དུ་འགྱུར་རོ། །ཞེས་གསུངས་པས། ཐར་པ་
ཐོབ་པའི་ཐ་པས་སུ་གྱུར་པའི་དགེ་རྩ་སྣ་རེ་ཙམ་རྒྱུད་ལ་སྐྱེས་པ་ལ་ཐར་པ་ཆ་མཐུན་རྒྱུད་ལ་སྐྱེས་
པར་གསུངས་ཀྱང༌། དེ་དག་ལམ་ལྔར་ཕྱེ་བའི་ཐར་པ་ཆ་མཐུན་ནི་མ་ཡིན་ནོ། །ཉི་སྣང་
ལས༑ འདི་དག་ཐམས་ཅད་ཀྱང་ཐོས་པ་དང་བསམ་པའི་རང་བཞིན་ཅན་དུ་ཤེས་པར་བྱ་སྟེ། དེ་
ཐོག་མ་ཁོ་ནར་བསྟན་པ་ལ་འཇུག་པའི་རྒྱུ་ཉིད་ཡིན་པའི་ཕྱིར་རོ། །ཞེས་གསུངས་པ་ཡང་། འདི་
ལ་ཐོས་བསམ་ལས་བྱུང་བ་གཙོ་ཆེ་བར་བསྟན་གྱི །སྒོམ་བྱུང་མེད་པར་མ་བསྟན་པས་ཐོས་

བསམ་སྒོམ་གསུམ་གའི་ཤེས་རབ་ཀྱི་ཆ་ཡོད་དོ། །ཐབས་ཁྱད་པར་ཅན་གྱིས་ཟིན་པའི་བྱང་
སེམས་ཀྱི་ཆོས་མངོན་རྟོགས་སུ་དམིགས་པ། ཐེག་ཆེན་གྱི་ཐར་པ་ཆ་མཐུན་གྱི་མཚན་
ཉིད༑ སྐབས་འདིའི་དངོས་བསྟན་བསྟན་བྱའི་གཙོ་བོ་ནི་དད་སོགས་ཡུལ་ལྔ་ལ་མཁས་ཤིང་དང་
པོ་ཉིད་ནས་ཐེག་པ་ཆེན་པོར་རིགས་ངེས་པའི་བྱང་སེམས་ཀྱི་ཆོས་མངོན་རྟོགས་སོ། །སྤྱིར་
ཚོགས་ལམ་ཐོབ་པའི་རྟགས་ལ། མཛོད་འགྲེལ་ལས། གང་ལ་འཁོར་བའི་ཉེས་དམིགས་དང་
བདག་མེད་པ་དང་མྱ་ངན་ལས་འདས་པའི་ཡོན་ཏན་བརྗོད་པའི་གཏམ་ཐོས་ནས་སྤ་ཟིང་ཞེས་བྱེད་
པ་དང་། མཆི་མ་འཁྲུག་ཅེས་བྱེད་པ་དེ་ལ་ནི་ཐར་པའི་ཆ་དང་མཐུན་པའི་དགེ་བའི་རྩ་བ་ཡོད་
པར་ཤེས་པར་བྱ་སྟེ། དབྱར་མྱུ་གུ་སྐྱེས་པ་ལས་གཡུལ་གྱི་གསེབ་ན་ས་བོན་ཡོད་པར་ཤེས་པ་
བཞིན་ནོ། །ཞེས་གསུངས་པས། ངེས་པར་འབྱུང་བའི་བསམ་པས་ཀུན་ནས་བསླངས་པའི་དགེ་
རྩ་སྣ་རེ་ལ་ཡང་ཚོགས་ཀྱི་ཆས་བསྡུས་པ་ཡོད་པས་ཚོགས་ལམ་ཞེས་བཤད་ཀྱང་། འདི་དག་
ཚོགས་ལམ་ཐོབ་པའི་རྟགས་འཁྲུལ་མེད་ནི་མ་ཡིན་ནོ། །འདིའི་རྟགས་འཆད་པ་ལ། ཉི་ཁྲི་སྣང་
བ་ལས། གང་གིས་དེ་མཚོན་པར་བྱེད་པ་ཐར་པའི་ཆ་དང་མཐུན་པའི་འདིའི་རྟགས་རྣམ་པ་
གསུམ་སྟེ། འདི་ལྟ་སྟེ། སེམས་མི་ཞུམ་པ་ན་མི་དངངས་པའི་མཚན་ཉིད་དང་། མི་འགོང་བ་
མི་སྐྲག་པའི་མཚན་ཉིད་དང་། ཡིད་ལ་འགྱོད་པ་མེད་བ་སྐྲག་པར་མི་འགྱུར་བའི་མཚན་ཉིད་
དང་༑ ཞེས་ཟབ་དོན་ལ་སྐྲག་པ་སོགས་གསུངས་སོ།།
གསུམ་པ་ནི། ཅིའི་ཕྱིར་ཐར་པ་ཆ་མཐུན་ཞེས་བྱ་ཞེ་ན། ཐར་པ་ནི་བྲལ་བའི་ཆ་
ཡིན་ལ་དེ་དང་མཐུན་པས་ན་དེ་སྐད་ཅེས་བྱ་བ་ཡིན་ཏེ། ཉི་ཁྲི་སྣང་བ་ལས། འདིར་ཐར་པ་ནི་
བྲལ་བའི་ཁྱད་པར་ཡིན་ལ་དེའི་ཆ་ལ་ཕན་པས་ན་ཐར་པའི་ཆ་དང་མཐུན་པ་ཡིན་ནོ། །ཞེས་
གསུངས་པའི་ཕྱིར། འོ་ན་དད་སོགས་ཡུལ་ལྔ་ལ་མཁས་པའི་ཚད་ཇི་ལྟ་བུ་ཡིན་ཞེ་ན། ངེ་ནི་
སངས་རྒྱས་སོགས་དམིགས་དད་པ་དང་། ཞེས་སོགས་ཀྱིས་བསྟན་པས། ཐེག་པ་ཆེན་པོའི་

ལམ་འབྲས་བུ་དང་བཅས་པ་ལ་ཡིད་ཆེས་པའི་དད་པ་དང༌། དྭང་པའི་དད་པ་གཉིས་ཐོག་མར་
རྒྱུད་ལ་སྐྱེས་པ་ན་དད་པ་ལ་མཁས་པ་དང་། རྣམ་མཁྱེན་ཡིད་བྱེད་ཀྱི་དྲན་འདུན་ཐུ་རེ་བ་དང་ལྡན་
པའི་སེམས་བསྐྱེད་བརྟན་པོ་ཐོབ་པ་ན་སེམས་བསྐྱེད་དེ་བསམ་པ་ཕུན་ཚོགས་ལ་མཁས་པ་
དང་༑ ཐེག་པ་ཆེན་པོའི་ལམ་འབྲས་བུ་དང་བཅས་པ་ལ་སྦྱོར་བའི་བརྩོན་འགྲུས་དྲག་པོ་རྒྱུད་ལ་
སྐྱེས་པ་ན་བརྩོན་འགྲུས་ལ་མཁས་པ་དང་། དེ་བཞིན་གཤེགས་པའི་སྐུ་ལྟ་བུ་དམིགས་ནས་ལུས
སེམས་ཤིན་སྦྱངས་ཀྱི་བདེ་བ་ཐོབ་སྟེ་སེམས་དམིགས་པ་ལ་རྩེ་གཅིག་ཏུ་གནས་པའི་ཏིང་ངེ་
འཛིན་ཐོག་མར་རྒྱུད་ལ་སྐྱེས་པ་ན་ཏིང་ངེ་འཛིན་ལ་མཁས་པ་དང་། ཇི་ལྟ་བ་དང་ཇི་སྙེད་པ་ལ་
མཁས་པའི་ཤེས་རབ་ཐོག་མར་རྒྱུད་ལ་སྐྱེས་པ་ན་ཤེས་རབ་ལ་མཁས་པ་ཞེས་བྱའོ།།
དེས་ན་རྒྱན་གྱི་ཆེད་དུ་བྱ་བའི་གདུལ་བྱ་དབང་པོ་རྟུལ་པོ་དེ་དབང་པོ་རྣོན་པོ་ལ་
ལྟོས་ནས་དད་སོགས་ཀྱི་ཡུལ་ལྔ་ལ་མི་མཁས་པ་དང༌། རྫོགས་པའི་བྱང་ཆུབ་ཐོབ་དཀའ་
ལ༑ རྒྱན་གྱི་ཆེད་དུ་བྱ་བའི་གདུལ་བྱ་དབང་པོ་རྣོན་པོ་དེ་དབང་པོ་རྟུལ་པོ་ལ་ལྟོས་ནས་དད་
སོགས་ཡུལ་ལྔ་ལ་མཁས་པ་དང་། རྫོགས་པའི་བྱང་ཆུབ་ཐོབ་སླ་བ་ཡིན་ནོ་ཞེས་པ་ནི། རྫོགས་
པའི་བྱང་ཆུབ་རྣོན་པོ་ཡིས། །ཞེས་སོགས་ཀྱིས་དངོས་སུ་བསྟན་ཅིང་། དེའི་ཤུགས་ལ་འབྲིང་པོ་
རང་རྒྱལ་གྱི་རིགས་ཅན་རྣམས་ཀྱིས་རང་རྒྱལ་གྱི་བྱང་ཆུབ་ཐོབ་དཀའ་སླ་དང་། རྟུལ་པོ་ཉན་
ཐོས་ཀྱི་རིགས་ཅན་རྣམས་ཀྱིས་ཀྱང་ཉན་ཐོས་ཀྱི་བྱང་ཆུབ་ཐོབ་དཀའ་སླ་ཡོད་པར་བསྟན་པ་ཡིན་
ནོ༑༑
དེ་ལྟ་བུའི་ཐར་པ་ཆ་མཐུན་དེ་བསྒོམས་པ་ལས་འབྲས་བུ་ཇི་ལྟ་བུ་འབྱུང་ཞེ་
ན༑ ཐབས་ཀྱི་ཆ་གཙོ་བོར་གྱུར་བའི་ཐེག་ཆེན་གྱི་སྦྱོར་ལམ་དྲོད་སོགས་བཞི་འབྱུང་ངོ་ཞེས་སྟོན་
པ་ལ། དྲོ་བ་རྣམས་ཀྱི་དམིགས་པ་འདིར། །ཞེས་སོགས་གསུངས། རྣམ་པ་དང་ལམ་དང་
གཞི་ཐམས་ཅད་རྣལ་འབྱོར་སྒོམ་པའི་དབྱེ་བས། ཞེས་སོགས་ཀྱི་སྐབས་སུ་གཞུང་འདི་གང་

ལས་འཕྲོས་ཚུལ་དང་། སྐབས་ཀྱི་དོན་བཤད་པ་གཉིས། དང་པོ་ནི་འདིར་སྦྱོར་ལམ་བསྟན་པ་
ལ་ཁ་ཅིག་གིས་སྦྱོར་བ་དང་པོ་གསུམ་གྱི་སྐབས་སུ་ཡང་སྦྱོར་མཐོང་སྒོམ་གསུམ་ཚང་བ་རེ་
བསྟན་པ་མི་འཐད་དེ། དེ་སྐབས་དང་པོ་གསུམ་དུ་ཡང་དེ་ཚང་བ་རེ་བསྟན་པས་དེ་རྣམས་དང་
ཟློས་པར་འགྱུར་བའི་ཕྱིར་ཞེས་པའི་དོགས་པ་གཅིག་འབྱུང་སྲིད་པས་དེ་ལྟ་བུའི་དོགས་པ་
བསལ་ཕྱིར་ཏུ་སློབ་དཔོན་གྱིས་གཞུང་འདི་གསུངས། གཉིས་པ་ནི་སྐབས་དང་པོ་གསུམ་དུ་
སྦྱོར་མཐོང་སྒོམ་གསུམ་ཚང་བ་རེ་བསྟན་པ་དང་། སྦྱོར་བ་དང་པོ་གསུམ་གྱི་སྐབས་སུ་དེ་ལྟར་
བསྟན་པ་ལ་ཟློས་པའི་སྐྱོན་མེད་དེ། སྐབས་དང་པོ་དྲུག་ཏུ་སྦྱོར་མཐོང་སྒོམ་གསུམ་ཚང་བ་རེ་
བསྟན་པས་ལམ་རྐྱང་པ་པར་འདོད་པའི་ལོག་རྟོག་དགག་པའི་དགོས་པ་ཡོད་པའི་ཕྱིར། འོ་ན་
ལམ་རྐྱང་པ་པར་འདོད་པའི་ལོག་རྟོག་འབྱུང་ཚུལ་མདོ་དང་བསྟན་བཅོས་གང་ལས་གསུངས་ཤེ་
ན༑ དེ་ནི་མདོར་གསུངས་ཏེ། མདོ་ལས། བྱང་ཆུབ་སེམས་དཔའ་ཆེན་པོ་ཐམས་ཅད་རྣམ་པ་
ཐམས་ཅད་དུ་མངོན་པར་སངས་རྒྱས་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་པ་སླབ་
པར་བྱའོ་ཞེས་སྤྱིར་བཏང་ནས་སྦྱོར་མཐོང་སྒོམ་གསུམ་གསུམ་གྱི་ཐ་སྙད་གསལ་བར་མ་
གསུངས་ལ། མདོ་འདིས་གང་ཟག་གཅིག་ཚོགས་ལམ་ནས་སངས་རྒྱས་ཀྱི་སའི་བར་དུ་བགྲོད་
པའི་ལམ་གྱི་ཉམས་ལེན་གྱི་རིམ་པ་ཆ་ཚང་བ་གཅིག་བསྟན་ལ། སྐབས་དང་པོའི་བཤད་བྱ་རྩ་
བའི་མདོ་རབ་འབྱོར་གྱི་ལེའུ་འདིས་བྱང་སེམས་ཚོགས་སྦྱོར་བས་རྣམ་པ་བརྒྱ་བདུན་ཅུ་རྩ་
གསུམ་དང༌། དོན་མངོན་པར་རྟོགས་པ་བརྒྱད་ཉམས་སུ་ལེན་པའི་ཉམས་ལེན་འབའ་ཞིག་
དངོས་ཀྱི་བསྟན་བྱའི་གཙོ་བོར་བྱས་ནས་བསྟན་གྱི །དེ་ལས་གཞན་ས་དང་པོ་བ་སོགས་ཀྱི་
ཉམས་ལེན་དངོས་ཀྱི་བསྟན་བྱའི་གཙོ་བོར་བྱས་ནས་མ་བསྟན། དེ་བཞིན་དུ་སྐབས་གཉིས་པའི་
བཤད་བྱ་རྩ་བའི་མདོ་ལས་ས་དང་པོ་ནས་དྲུག་པའི་བར་གྱི་ཉམས་ལེན་འབའ་ཞིག་
དང་༑ སྐབས་གསུམ་པའི་བཤད་བྱ་རྩ་བའི་མདོ་ལས་ས་བདུན་པའི་ཞེས་སོགས་དང༌། བཞི་

པའི་བཤད་བྱ་རྩ་བའི་མདོ་ལས་ས་བརྒྱད་པའི་ཞེས་སོགས་དང་། ལྔ་པའི་བཤད་བྱ་རྩ་བའི་མདོ་
ལས་དགུ་པ་དང་བཅུ་པའི་དཀྱིལ་སྟོད་ལ་གནས་པའི་བྱང་སེམས་ཀྱི་ཉམས་ལེན་འབའ་ཞིག་
དང་༑ དྲུག་པའི་བཤད་བྱ་རྩ་བའི་མདོ་ལས་ས་བཅུ་པའི་དཀྱིལ་སྨད་ལ་གནས་པའི་བྱང་ཆུབ་
སེམས་དཔས་རྣམ་པ་བརྒྱ་བདུན་ཅུ་རྩ་གསུམ་དང༌། དོན་མངོན་པར་རྟོགས་པ་བརྒྱད་ཉམས་སུ་
ལེན་པའི་ཉམས་ལེན་འབའ་ཞིག་དངོས་ཀྱི་བསྟན་བྱའི་གཙོ་བོར་བྱས་ནས་བསྟནགྱི་དེ་མན་ཆད་
ཀྱི་ཉམས་ལེན་གཙོ་བོར་དངོས་སུ་མ་བསྟན་པར་འདོད་ཅིང་སྐབས་བདུན་པ་དང་བརྒྱད་པའི་
བཤད་བྱ་རྩ་བའི་མདོ་གཉིས་ཀྱིས་རིམ་པ་བཞིན་རྒྱུའི་ཡེ་ཤེས་དང་། འབྲས་བུ་ཆོས་སྐུ་ཙམ་དེ་
དངོས་སུ་བསྟན་པར་འདོད་དོ། །དེས་ན་ལོག་རྟོག་དེ་དགག་པའི་ཆེད་དུ་རྗེ་བཙུན་གྱིས་སྐབས་
དང་པོར་བཤད་བྱ་རྩ་བའི་མདོ་ལས་ཀྱང་སྦྱོར་མཐོང་སྒོམ་གསུམ་ཚང་བ་རེ་སྟོན་པར་ཤེས་པའི་
ཕྱིར་དུ་སྐབས་དང་པོར་སྦྱོར་མཐོང་སྒོམ་གསུམ་ཚང་བར་དངོས་སུ་བསྟན། དེ་བཞིན་དུ་སྐབས་
གཞན་གསུམ་གྱི་བཤད་བྱ་རྩ་བའི་མདོ་ལས་ཀྱང་དེ་གསུམ་ཚང་བ་རེ་བསྟན་ནོ་ཞེས་ཤེས་པའི་
ཕྱིར་དུ་སྐབས་གཞན་ལྔ་ཀར་སྦྱོར་མཐོང་སྒོམ་གསུམ་ཚང་བ་རེ་བསྟན་པ་ཡིན་ནོ། །དེས་ན་
སྐབས་དང་པོ་དྲུག་ཏུ་སྦྱོར་མཐོང་སྒོམ་ཚང་བར་བསྟན་པ་ལ་དགོས་པ་ཡོད་དེ། ལམ་རྐྱང་པ་
བར་འདོད་པའི་ལོག་རྟོག་དགག་པར་བྱ་བའི་དགོས་པ་ཡོད་པའི་ཕྱིར།
འོ་ན་ཐབས་ཀྱི་ཆ་གཙོ་བོར་གྱུར་པའི་སྦྱོར་ལམ་དེ་ལས་འབྲས་བུ་ཇི་ལྟ་བུ་ཞིག་
འབྱུང་ཞེ་ན། དེ་ལ་བརྟེན་ནས་ཕྱིར་མི་ལྡོག་པའི་རྟགས་ཐོབ་པ་འབྱུང་ངོ་བྱས་པ་ལ། འོ་ན་
རྟགས་དེ་ཐོབ་པའི་གང་ཟག་དུ་ཡོད་ཅེ་ན། སྦྱོར་ལམ་པ་མཐོང་ལམ་པ་སྒོམ་ལམ་པ་གསུམ་ཡོད་
དོ་ཞེས་སྟོན་པ་ལ། ངེས་འབྱེད་ཡན་ལག་ནས་བཟུང་སྟེ། །ཞེས་སོགས་གསུངས། འདིར་
མཐའ་དཔྱད་པ་ལ། ཕྱིར་མི་ལྡོག་པའི་གང་ཟག་ངོས་བཟུང་བ་། ཕྱིར་མི་ལྡོག་པའི་དོན་བཤད་
པ༑ ཤེས་འདོད་ཆོས་ཅན་ངོས་བཟུང་བ། རྟགས་ངོས་བཟུང་བ། རྟགས་ཀྱིས་དཔོག་པའི་ཚུལ་

དང་ལྔ། དང་པོ་ནི། མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང་། །མོས་པ་དང་ནི་བཟོད་
པ་དང༌། །དགེ་ལ་ཡང་དག་སྤྱོད་པ་ནི། །རིགས་ཀྱི་རྟགས་སུ་ངེས་པར་བཤད། །ཅེས་
གསུངས་པས་མོས་པ་རྒྱ་ཆེ་བ་བཟོད་པ་རྒྱ་ཆེ་བ་སོགས་ནི་ཐེག་ཆེན་དུ་རིགས་སད་པའི་རྟགས་
སུ་གསུངས་པས་དེ་ཙམ་གྱིས་ཕྱིར་མི་ལྡོག་པའི་རྟགས་ཐོབ་པར་ནི་མི་འགྱུར་རོ། །ཉན་རང་
སོགས་ལམ་གཞན་གྱིས་བར་མ་ཆོད་པར་བླ་མེད་རྫོགས་བྱང་དུ་སངས་རྒྱ་བར་ངེས་པ་ཙམ་གྱིས་
ཀྱང་དེ་ཐོབ་པར་མི་འགྱུར་ཏེ། ལམ་མ་ཞུགས་དང་ཚོགས་ལམ་པ་ཁ་ཅིག་ཀྱང་དེ་ལྟར་འགྱུར་
བར་ངེས་པའི་ཕྱིར། དེས་ན་དབང་པོ་རྣོན་པོས་སྦྱོར་ལམ་ནས་ཕྱིར་མི་ལྡོག་པའི་རྟགས་ཐོབ་པ་
ཡོད་ཀྱི། ཇི་ལྟར་དབང་པོ་རྟུལ་ཡང་ས་བརྒྱད་པ་ནས་ཐོབ་སྟེ། །རྒྱན་སྣང་ལས། ལ་ལ་ནི་
རིགས་མ་ངེས་པ་ཡིན་ཡང་དབང་པོ་རྣོ་བར་ངེས་པར་འབྱེད་པའི་ཆ་དང་མཐུན་པའི་གནས་
སྐབས་སུ་ཡང་།ཐབས་ཀྱི་ཁྱད་པར་བསམ་གྱི་མི་ཁྱབ་པས་ཕྱིར་མི་ལྡོག་པ་ཉིད་དུ་ངེས་པ་ཡིན་
ནོ༑ ༑ཞེས་དང་། ས་བརྒྱད་པ་ལ་ནི་ཐམས་ཅད་ཕྱིར་མི་ལྡོག་པར་ངེས་པ་ཉིད་དུ་བཞག་པ་ཡིན་
པའི་ཕྱིར་ཉེས་པ་མེད་དོ། །ཞེས་གསུངས་པའི་ཕྱིར།
གཉིས་པ་ནི། ཉན་རང་སོགས་ལམ་གཞན་གྱིས་བར་མ་ཆོད་པར་བླ་ན་མེད་
པའི་རྫོགས་པའི་བྱང་ཆུབ་ཏུ་ངེས་པར་འབྱུང་བའི་ངེས་འབྱེད་ཡན་ལག་ཐོབ་པའོ། །གསུམཔ་
ནི༑ སྙིང་པོའི་རྒྱན་གྱི་དངོས་ཟིན་ལྟར་ན། སྦྱོར་ལམ་པ་དབང་རྣོན་མཐོང་ལམ་པ་དབང་འབྲིང་
སྒོམ་ལམ་པ་དབང་རྟུལ་རྣམས་ཆོས་ཅན་དུ་འཛིན་པ་ཡིན་པའི་ཕྱིར་ཞེས་གསུངས་ཤིང་། དེ་
རྣམས་ཀྱི་དགོས་པ་ནི་དོན་ལ་གང་ཟག་དེ་སྦྱོར་ལམ་པ་མཐོང་ལམ་པ་སྒོམ་ལམ་པ་སོགས་གང་
ཡིན་ཀྱང་སེམས་ཅན་སྡུག་བསྔལ་གྱི་མནར་བ་མཐོང་ཞིང་ཐོས་པ་ན་མིག་ནས་མཆི་མ་འཁྲུག་
ཅིང་ལུས་ཀྱི་བ་སྤུ་ལྡང་བ་ལ་སོགས་པའི་འཁྲུལ་མེད་ཀྱི་རྟགས་བརྟན་པོ་དང་ལྡན་པ་དང་། སྟོང་
ཉིད་དང་ཐེག་པ་ཆེན་པོའི་ལམ་སྟོན་པ་སོགས་འཁྲུལ་མེད་ཀྱི་ངག་གི་རྟགས་བརྟན་པོ་དང་ལྡན་པ་

ཞིག་ཆོས་ཅན་དུ་འཛིན་པ་ཡིན་ཏེ། མདོ་ལས། རྣམ་པ་དང་རྟགས་དང་མཚན་མ་དང་ལྡན་པའི་
བྱང་ཆུབ་སེམས་དཔའ་ཕྱིར་མི་ལྡོག་པར་བཟུང་ངོ་། ཞེས་གསུངས་པའི་ཕྱིར།
བཞི་པ་རྟགས་ངོས་བཟུང་བ་ནི། གཟུགས་ལ་སོགས་ལ་ལྡོག་སོགས་
རྟགས༑ ༑ཞེས་སོགས་སྦྱོར་ལམ་གྱི་སྐབས་སུ་རྗེས་ཐོབ་ལུས་ངག་གི་རྟགས་ཁྱད་པར་ཅན་ཉི་ཤུ་
ལ་དེ་འདྲེན་བྱེད་ཀྱི་རྟོགས་པ་ཉི་ཤུའི་མིང་གིས་བཏགས་ནས་བསྟན་ལ། དེ་ལྟར་འདོགས་པའི་
རྒྱུ་མཚན་ཡོད་དེ། དེ་དེ་ལས་སྐྱེས་པའི་ཕྱིར། བཏགས་པ་ལ་དགོས་པ་ཡོད་དེ། རྗེས་ཐོབ་
ལུས་ངག་གི་ཐ་སྙད་ཁྱད་པར་ཅན་དེ་རྟགས་སུ་བཀོད་པ་ལས་ནང་དུ་ཐབས་ཤེས་ཀྱི་རྟོགས་པ་
བརྟན་པོ་ཡོད་པར་རྟོགས་ནུས་པའི་ཕྱིར། དངོས་བསྟན་ལ་གནོད་བྱེད་ཡོད་དེ། ཐ་སྙད་ཉི་ཤུ་པོ་
རང་ལས་བློ་དམའ་བའི་གང་ཟག་འགའ་ཞིག་གིས་ཀྱང་མངོན་སུམ་དུ་དངོས་ཀྱི་སྤྱོད་ཡུལ་དུ་
བྱེད་ནུས་པའི་ཕྱིར། གཟུགས་སོགས་འདུ་ཤེས་ལྡོག་པ་དང༌། །ཞེས་སོགས་ཀྱི་སྐབས་སུ་
མཐོང་ལམ་གྱི་གནས་སྐབས་རྗེས་ཐོབ་ལུས་ངག་གི་ཐ་སྐད་ཁྱད་པར་ཅན་བཅུ་དྲུག་ལ་འདྲེན་བྱེད་
ཀྱི་ཤེས་བཟོད་སྐད་ཅིག་མ་བཅུ་དྲུག་གི་མིང་གིས་བཏགས་ནས་བསྟན་པ་ཡིན་ལ། དེ་ལྟར་
འདོགས་པའི་རྒྱུ་མཚན་ཡོད་དེ། དེ་དེ་ལས་སྐྱེས་པའི་ཕྱིར། བཏགས་པ་ལ་དགོས་པ་ཡོད་
དེ༑ མཐོང་ལམ་པ་ཕྱིར་མི་ལྡོག་པའི་རྟགས་ཐོབ་པའི་རྣལ་འབྱོར་པ་རྣམས་ཀྱི་མཉམ་རྗེས་ཕལ་
ཆེར་མཐུན་པར་ཤེས་པའི་དགོས་པ་ཡོད་པའི་ཕྱིར། དངོས་བསྟན་ལ་གནོད་བྱེད་ཡོད་དེ། ཤེས་
བཟོད་སྐད་ཅིག་མ་བཅུ་དྲུག་པོ་རང་ལས་བློ་དམའ་བའི་གང་ཟག་གིས་མངོན་སུམ་གྱི་དངོས་ཀྱི་
སྦྱོད་ཡུལ་མ་ཡིན་པའི་ཕྱིར། དེ་ཡང་སེམས་ཅན་སྡུག་བསྔལ་གྱིས་མནར་བ་མཐོང་ཞིང་ཐོས་པ་
ན་མིག་ནས་མཆི་མ་འཁྲུག་ཅིང་ལུས་ཀྱི་བ་སྤུ་ལྡང་བ་ལ་སོགས་པའི་ལུས་ཀྱི་ཐ་སྙད་འཁྲུལ་མེད་
བརྟན་པོ་རྒྱུན་ལྡན་དུ་འབྱུང་བ་དང༌། སྟོང་པ་ཉིད་དང་ཐེག་པ་ཆེན་པོའི་ལམ་སྟོན་པ་སོགས་ཀྱི་
ངག་གི་རྟགས་འཁྲུལ་མེད་བརྟན་པོ་རྒྱུན་དུ་འབྱུང་བ་དང་ལྡན་པའི་བྱང་ཆུབ་སེམས་དཔའ་རྟགས་

སུ་འགོད་པ་ཡིན་ནོ།།
ལྔ་པ་རྟགས་ཀྱིས་དཔོག་པའི་ཚུལ་ནི། སྔར་ཆོས་ཅན་དུ་ངོས་བཟུང་བ་ལྟར་གྱི་
ལུས་ངག་གི་ཐ་སྙད་ཁྱད་པར་ཅན་དང་ལྡན་པའི་བྱང་ཆུབ་སེམས་དཔའ་དེ་ཆོས་ཅན། ཐབས་
ཤེས་ཀྱི་རྟོགས་པ་བརྟན་པོ་དང་ལྡན་ཏེ། སྔར་བཤད་པ་ལྟར་ལུས་ངག་གི་ཐ་སྐད་ཁྱད་པར་ཅན་
དང་ལྡན་པའི་བྱང་ཆུབ་སེམས་དཔའ་ཡིན་པའི་ཕྱིར་ཞེས་འགོད་དོ། །དེ་ལྟར་བཀོད་པ་ལ་བརྟེན་
ནས་འགོད་ཡུལ་གྱི་ཕྱི་རྒོལ་དེས་བྱང་ཆུབ་སེམས་དཔའི་རྒྱུད་ལ་ཐབས་ཤེས་ཀྱི་རྟོགས་པ་བརྟན་
པོ་ཡོད་པར་རྟོགས་ནུས་པས་དེ་ལྟ་བུའི་རྟགས་དེ་འབྲས་བུའི་རྟགས་སོ། །ཡང་ཉན་ཐོས་དང་
རང་སངས་རྒྱས་ཀྱི་ལམ་སོགས་ལམ་གཞན་གྱིས་བར་མ་ཆོད་པར་རྫོགས་པའི་བྱང་ཆུབ་ཐོབ་
པར་ངེས་ཏེ། ཐབས་ཤེས་ཀྱི་རྟོགས་པ་བརྟན་པོ་གཉིས་དང་ལྡན་པའི་ངེས་འབྱེད་ཆ་མཐུན་ཐོབ་
པའི་སེམས་དཔའ་ཡིན་པའི་ཕྱིར་ཞེས་འགོད་ལ་དེ་ནི་རང་བཞིན་གྱི་རྟགས་སོ། །དེས་ན་སེམས་
ཅན་སྡུག་བསྔལ་གྱིས་མནར་བ་མཐོང་ཞིང་ཐོས་པ་ནམིག་ནས་མཆི་མ་འཁྲུག་ཅིང་ལུས་ཀྱི་བ་སྤུ་
ལྗང་བ་སོགས་ལུས་ཀྱི་རྟགས་དང་། སྟོང་པ་ཉིད་དང་ཐེག་ཆེན་གྱི་ལམ་སྟོན་པ་སོགས་ངག་གི་
རྟགས་བརྟན་པོ་རྒྱུན་ལྡན་དུ་འབྱུང་བ་དང་ལྡན་པའི་དོན་མངོན་རྟོགས་ལ་གནས་པའི་སེམས་
དཔའ༑ ཕྱིར་མི་ལྡོག་པའི་རྟགས་ཐོབ་པའི་སྦྱོར་ལམ་པའི་མཚན་ཉིད། གཞན་རྣམས་སྔར་
བཞིན་ལ་དེ་འདྲའི་བདེན་པ་མངོན་རྟོགས་ལ་གནས་པའི་སེམས་དཔའ། ཕྱིར་མི་ལྡོག་པའི་
རྟགས་ཐོབ་པའི་མཐོང་ལམ་པའི་མཚན་ཉིད། གཞན་རྣམས་སྔར་བཞིན་ལ་དེ་འདྲའི་རྗེས་ལ་
མངོན་རྟོགས་ལ་གནས་པའི་སེམས་དཔའ། ཕྱིར་མི་ལྡོག་པའི་རྟགས་ཐོབ་པའི་སྒོམ་ལམ་པའི་
མཚན་ཉིད། ངག་དོན་ནི། ཕྱིར་མི་ལྡོག་པའི་རྟགས་ཐོབ་པའི་བྱང་སེམས་ཀྱི་དགེ་འདུན་དེ་ལ་
གསུམ་དུ་ཡོད་དེ། དེ་འདྲའི་སྦྱོར་ལམ་པ། དེ་འདྲའི་མཐོང་ལམ་པ། དེ་འདྲའི་སྒོམ་ལམ་པ་
གསུམ་དུ་ཡོད་པའི་ཕྱིར།

ཚོགས་དང་དབང་སོགས་བཅས་པ་ཡི། །གཡུལ་འགྱེད་ཅེས་པའི་སྐབས་སུ་
མཐའ་དཔྱད་པ་ལ། དབང་པོའི་ངོ་བོ། རྫས་བཏགས་ཀྱི་ཁྱད་པར། གྲངས་ངེས་པའི་
ཚུལ༑ དབང་པོ་ཐ་མ་གསུམ་གྱི་ས་མཚམས་ཏེ་བཞི། དང་པོ་ནི། མིག་གི་དབང་པོས་གཟུགས་
ལ་དབང་བྱེད། རྣ་བའི་དབང་པོས་སྒྲ་ལ། སྣའི་དབང་པོས་དྲི། ལྕེའི་དབང་པོས་རོ། །ལུས་ཀྱི་
དབང་པོས་རེག་བྱ། ཡིད་ཀྱི་དབང་པོས་དེ་ལྔ་ག་ཚོགས་པ་ལྟ་བུའི་ཆོས་ལ་དབང་བྱེད་
ཅིང་༑ ཕོའི་དབང་པོས་ཕོ། མོའི་དབང་པོས་མོ། སྲོག་གི་དབང་པོས་ཕུང་པོ་རིགས་མཐུན་
གནས་པ་ལ་དབང་བྱེད། ཚོར་བ་བདེ་བའི་དབང་པོ་དང་། ཡིད་བདེ་བའི་དབང་པོས་འདོད་
ཆགས་འདྲེན་པས་དེ་གཉིས་ཀྱིས་འདོད་ཆགས་ལ་དབང་བྱེད། ཚོར་བ་སྡུག་བསྔལ་གྱི་དབང་པོ་
དང་༑ ཡིད་མི་བདེ་བའི་དབང་པོ་གཉིས་ཀྱིས་ཞེ་སྡང་འདྲེན་པས་དེ་གཉིས་ཀྱིས་ཞེ་སྡང་ལ་
དབང་བྱེད། ཚོར་བ་བཏང་སྙོམས་ཀྱི་དབང་པོས་གཏི་མུག་འདྲེན་པས་དེས་གཏི་མུག་ལ་དབང
བྱེད་དོ། །དད་པ། བརྩོན་འགྲུས། དྲན་པ་། ཏིང་ངེ་འཛིན། ཤེས་རབ་ཀྱི་དབང་པོ་ལྔས་འཇིག་
རྟེན་ལས་འདས་པའི་རྣམ་བྱང་གི་ཆོས་ལ་དབང་བར་བྱེད། ཀུན་ཤེས་བྱེད་པའི་དབང་པོས་
མཐོང་ལམ་ཀུན་ཤེས་པའི་དབང་པོས་སྒོམ་ལམ་ཀུན་ཤེས་ལྡན་པའི་དབང་པོས་མྱང་འདས་ལ་
དབང་བར་བྱེད་དེ། མཛོད་ལས། རང་གི་དོན་དང་ཐམས་ཅད་ལ། །དམིགས་པར་དབང་བྱེད་
ཕྱིར་དབང་དྲུག །ཕོ་ཉིད་མི་ཉིད་ལ་དབང་ཕྱིར། །ལུས་ལས་ཕོ་དབང་མོ་དབང་དག །རིགས་
གནས་ཀུན་ནས་ཉོན་མོངས་དང་། །རྣམ་པར་བྱང་ལ་དབང་བྱེད་ཕྱིར། །སྲོག་དང་ཚོར་བ་རྣམས་
དང་ནི། །དང་སོགས་དབང་པོ་ལྔར་འདོད་དོ། །མྱ་ངན་འདས་སོགས་གོང་ནས་གོང༌། །འཐོབ་
པ་ལ་ནི་དབང་བྱེད་ཕྱིར། །ཀུན་ཤེས་བྱེད་དང་ཀུན་ཤེས་དང་། །དེ་བཞིན་ཀུན་ཤེས་ལྡན་དབང་
པོ༑ ༑ཞེས་གསུངས་པའི་ཕྱིར། གཉིས་པ་ནི། ཕོ་མོའི་དབང་པོ་གཉིས་དང་སྲོག་གི་དབང་པོ་
ལུས་དབང་ལ་བཏགས་པས་བཏགས་ཡོད་དང་། ཕྱི་མ་གསུམ་དད་སོགས་དབང་པོ་ལྔའི་
ད

གནས་སྐབས་ལ་བཏགས་པས་བཏགས་ཡོད་དང་གཞན་རྣམས་རྫས་ཡོད་ཡིན་ནོ། །གསུམ་པ་
ནི༑ དབང་པོ་ལ་ཉི་ཤུ་རྩ་གཉིས་སུ་གྲངས་ངེས་པ་ཡིན་ཏེ། ཀུན་ནས་ཉོན་མོངས་ཕྱོགས་ཀྱི་
དབང་པོ་བཅུ་བཞི། རྣམ་བྱང་གི་དབང་པོ་བརྒྱད་དུ་གྲངས་ངེས་པའི་ཕྱིར། དང་པོ་ལ་བཅུ་
བཞིར་ངེས་ཏེ། འཁོར་བར་འཇུག་པའི་དབང་དུ་བྱས་ནས་དང་པོ་དྲུག་བཞག དེར་སྐྱེ་བའི་
དབང་དུ་བྱས་ནས་ཕོ་མོའི་དབང་པོ་གཉིས་བཞག དེར་གནས་པའི་དབང་དུ་བྱས་ནས་སྲོག་གི་
དབང་པོ་བཞག གནས་ནས་བདེ་སྡུག་སོགས་ལ་ལོངས་སྤྱོད་པའི་དབང་དུ་བྱས་ནས་ཚོར་བའི་
དབང་པོ་ལྔ་བཞག་པའི་ཕྱིར། རྣམ་བྱང་གི་དབང་པོ་ལ་བརྒྱད་དུ་ངེས་ཏེ། འཁོར་བ་ལས་བཟློག་
པའི་རྟེན་གྱི་དབང་དུ་བྱས་ནས་དད་སོགས་དབང་པོ་ལྔ་བཞག དེ་ལས་ཟློག་བར་བྱེད་པའི་དབང་
དུ་བྱས་ནས་ཀུན་ཤེས་བྱེད་པའི་དབང་པོ་དང་། ཀུན་ཤེས་པའི་དབང་པོ་གཉིས་བཞག འཁོར་
བ་ལས་བཟློག་པའི་མྱ་ངན་ལས་འདས་པ་ལ་ལོངས་སྤྱོད་པའི་དབང་དུ་བྱས་ནས་ཀུན་ཤེས་ལྡན་
པའི་དབང་པོ་བཞག་པའི་ཕྱིར། དེ་ལྟར་ཡང་མཛོད་ལས། ཡང་ན་འཇུག་པའི་རྟེན་དང་ནི། །སྐེ་
དང་གནས་དང་ཉེར་སྤྱོད་ལས། །བཅུ་བཞི་དེ་བཞིན་ཟློག་པ་ལ། དབང་པོ་རྣམས་ནི་གཞན་ཡིན་
ནོ༑ ༑ཞེས་གསུངས། དེ་དག་ནི་གཙོ་ཆེ་བའི་དབང་དུ་བྱས་ཀྱི་དེར་ངེས་པ་ནི་མ་ཡིན་ཏེ། ཚོར་བ་
བདེ་བ་ཡིད་བདེ་བ་བཏང་སྙོམས་ཡིད་དབང་རྣམས་ལ་རྣམ་བྱང་གི་དབང་པོ་ཡིན་པ་རེ་ཡང་ཡོད་
པའི་ཕྱིར།
བཞི་པ་ནི། མཛོད་ལས། མཐོང་སྒོམ་མི་སློབ་ལམ་ལ་དགུ །གསུམ་ཡིན་
གསུམ་ནི་དྲི་མ་མེད། །ཅེས་མཐོང་ལམ་པའི་རྒྱུད་ཀྱི་དད་སོགས་དབང་པོ་ལྔ། ཚོར་བ་བདེ་བའི་
དབང་པོ། །ཡིད་བདེ་བའི་དབང་པོ། །བཏང་སྙོམས་ཀྱི་དབང་པོ། ཡིད་ཀྱི་དབང་པོ་སྟེ་དགུ་ལ་
མི་ཤེས་པ་ཀུན་ཤེས་པར་བྱེད་པའི་དབང་པོ་དང་། སྒོམ་ལམ་པའི་རྒྱུད་ཀྱི་དེ་དགུ་ལ་ཀུན་ཤེས་
པའི་དབང་པོ་དང་། དགྲ་བཅོམ་པའི་རྒྱུད་ཀྱི་དེ་དགུ་ལ་ཀུན་ཤེས་ལྡན་པའི་དབང་པོ་ཞེས་བྱ་

སྟེ༑ ཀུན་བཏུས་ལས། མི་ཤེས་པ་ཀུན་ཤེས་པར་བྱེད་པའི་དབང་པོ་གང་ཞེ་ན། སྦྱོར་བའི་ལམ་
དང་མཐོང་བའི་ལམ་གྱི་སེམས་ཀྱི་སྐད་ཅིག་བཅོ་ལྔ་ལ་གང་དབང་བྱེད་པའོ། །ཀུན་ཤེས་པའི་
དབང་པོ་གང་ཞེན། མཐོང་བའི་ལམ་གྱི་སྐད་ཅིག་མ་བཅུ་དྲུག་པ་ལ་བརྟེན་ནས་སློབ་པའི་ལམ་
ཐམས་ཅད་ལ་གང་དབང་བྱེད་པའོ། །ཀུན་ཤེས་ལྡན་པའི་དབང་པོ་གང་ཞེ་ན། མི་སློབ་པའི་
ལམ་ཐམས་ཅད་ལ་གང་དབང་བྱེད་པའོ། །ཞེས་མི་ཤེས་པ་ཀུན་ནས་ཤེས་པར་བྱེད་པའི་དབང་
པོ་སྦྱོར་ལམ་ནས་བཞག་ཀྱང་། མཛོད་དང་མཐུན་པར་ཉི་ཁྲི་སྣང་བ་ལས་ཀྱང་གསུངས་པས་མི་
ཤེས་པ་ཀུན་ཤེས་པར་བྱེད་པའི་དབང་པོ་མཐོང་ལམ་ནས་འཇོག་པར་བྱེད་པ་དང་། ཀུན་ཤེས་
པའི་དབང་པོ་སྒོམ་ལམ་ནས་དང་། ཀུན་ཤེས་དང་ལྡན་པའི་དབང་པོ་དགྲ་བཅོམ་པའི་རྒྱུད་ལ་
བཞག་གོ །ངག་དོན་ནི། སྔར་བཤད་པའི་རྗེས་ཐོབ་ལུས་ངག་གི་ཐ་སྙད་ཁྱད་པར་ཅན་དང་ལྡན་
པའི་སེམས་དཔའ་དེ་ཆོས་ཅན། སྔར་ཆོས་ཅན་འཛིན་པའི་སྐབས་སུ་བཤད་པ་ལྟར་གྱི་དེ་ལྟ་བུའི་
ཐ་སྙད་ཁྱད་པར་ཅན་དང་ལྡན་པའི་བྱང་ཆུབ་སེམས་དཔའ་རྫོགས་བྱང་ལས་ཕྱིར་མི་ལྡོག་པར་
སྒྲུབ་པའི་རྟགས་ཡང་དག་ཡིན་ཏེ། དེ་ལྟར་སྒྲུབ་པའི་ཚུལ་གསུམ་ཡིན་པའི་ཕྱིར།
༈ ཕྱིར་མི་ལྡོག་པའི་རྟགས་ཐོབ་པའི་མཐོང་ལམ་བཤད་མ་ཐག་ཁྱད་གཞི་
སྒོམ་ལམ་མི་འཆད་པར། དེའི་ཁྱད་ཆོས་འཆད་པའི་རྒྱུ་མཚན་ཅི་ཡིན་ཞེ་ན། ལུགས་ལས་ཁྱད་
པར་མ་བཟུང་བར་ཁྱད་པར་ཅན་གྱི་བློ་མི་སྐྱེའོ། །ཞེས་གསུངས་པས། ཁྱད་ཆོས་དང་པོར་
བསྟན་པ་ན་སྒོམ་ལམ་གྱི་ངོ་བོ་ངེས་སླ་བས་དང་པོར་སྒོམ་ལམ་གྱི་ཁྱད་ཆོས་བཤད་ལ། དེ་ཡང་
སྒོམ་ལམ་དེ་ཡུལ་དེ་བཞིན་ཉིད་ཟབ་མོ་དང་ལྡན་པས་ཁྱད་ཆོས་ཟབ་མོ་དང་ལྡན་པ་ཡིན་ནོ་ཞེས་
སྟོན་པ་ལ། སྒོམ་པའི་ལམ་ནི་ཟབ་པ་སྟེ། །ཞེས་སོགས་གསུངས་། དེ་བཞིན་ཉིད་དེ་ཟབ་པའི་
རྒྱུ་མཚན་ཅི་ཡིན་ཞེ་ན། དེ་བཞིན་ཉིད་ཆོས་ཅན། ཟབ་པ་ཞེས་བརྗོད་པའི་རྒྱུ་མཚན་ཡོད་དེ། སྒྲོ་
སྐུར་གྱི་མཐའ་གཉིས་དང་བྲལ་བའི་དེ་བཞིན་ཉིད་ཡིན་པའི་ཕྱིར་ཞེས་སྟོན་པ་ལ། ཟབ་པ་དེ་ནི་སྒྲོ་

འདོགས་དང་། །ཞེས་སོགས་གསུངས། འོ་ན་ཁྱད་ཆོས་དེ་དང་ལྡན་པའི་སྒོམ་ལམ་གང་ཞེ་
ན༑ སྦྱོར་ལམ་དང་མཐོང་ལམ་སོགས་ཀྱི་སྐབས་སུ་བསྒོམ་པའི་སྟོང་པ་ཉིད་དང་མཁྱེན་གསུམ་
གྱི་རྣམ་པ་ཡང་ནས་ཡང་དུ་བསྒོམ་ཞིང་རྒྱུན་ཆགས་སུ་འབྱུང་བའི་རྗེས་ལ་མངོན་རྟོགས་དེ་སྒོམ་
ལམ་ཡིན་ཞེས་སྟོན་པ་ལ། ངེས་འབྱེད་ཡན་ལག་དང་མཐོང་བའི། །ཞེས་སོགས་
གསུངས། སྒོམ་ལམ་དེ་མཐོང་ལམ་ལས་རྒྱུན་ཆགས་སུ་འབྱུང་བ་དང་རྒྱུན་རིང་བའི་རྒྱུ་མཚན་
དེ་ཅི་ཡིན་ཞེ་ན། དོན་དམ་སེམས་བསྐྱེད་དུ་གྱུར་པའི་སྒོམ་ལམ་ཆུང་ངུ་འབྲིང་ཆེན་པོ་དགུ་རྒྱུན་
ཆགས་སུ་འབྱུང་བའི་མཐུས་སྒོམ་སྤང་རྟོག་པ་ཆེ་འབྲིང་ཆུང་ངུ་དགུ་རིམ་ཅན་དུ་སྤོང་བའི་སྒོ་
ནས་རྫོགས་པའི་བྱང་ཆུབ་ཐོབ་པར་བྱེད་དོ་ཞེས་སྟོན་པ་ལ། དེ་ནི་རྒྱུན་ཆགས་ཡིན་པའི་
ཕྱིར༑ ༑ཞེས་སོགས་གསུངས། འདིར་ཁོ་ན་རེ། དགྲ་སྟོབས་ལྡན་འཇོམས་པ་ལ་གཤེད་མ་
ཡང་སྟོབས་ལྡན་དགོས་པ་བཞིན་དུ་སྒོམ་སྤང་རྟོག་པ་ཆེན་པོ་སྤོང་བ་ལ་གཉེན་པོ་སྒོམ་ལམ་ཡང་
ཆེན་པོ་དགོས་ཀྱི། སྒོམ་ལམ་ཆུང་ངུས་སྒོམ་སྤང་རྟོག་པ་ཆེན་པོ་སྤོང་པ་མི་འཐད་དོ་ཞེས་ཟེར
ན༑ སྐྱོན་མེད་དེ། མུན་པ་སྟུག་པོ་ཡང་སྣང་བ་ཆུང་ངུས་སེལ་ནུས་ཤིང་མུན་པ་ཆུང་ངུ་སེལ་བ་
ལ་སྣང་བ་ཆེན་པོ་དགོས་པའི་ཕྱིར་ཞེས་སྟོན་པ་ལ། མུན་པ་ཆེན་པོ་ནི་སྣང་བ་ཆུང་ངུས་སེལ་
ལ༑ ཞེས་སོགས་གསུངས། འདིར་བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར
རྟོག་པའོ། །ཞེས་གསུངས་པའི་དོན་ཇི་ལྟ་བུ་ཞེ་ན། བྱང་ཆུབ་སེམས་དཔའ་རྣམས་ཀྱིས་བདག
འཛིན་ཆེ་འབྲིང་ཆུང་ངུ་དགུ་འབད་པས་སྤོང་ཞེས་པའི་དོན་ཡིན་ནོ། །འདིར་སྒོམ་ལམ་ལ་ཆུང་
འབྲིང་ཆེ་གསུམ་དུ་བསྟན་པ་མི་འཐད་པར་ཐལ། ཐེག་པ་ཆེན་པོའི་སྒོམ་ལམ་རེ་རེས་ཀྱང་
འབྲས་བུ་བསོད་ནམས་གྲངས་མེད་པར་སྐྱེད་པའི་ཕྱིར་ཞེ་ན། དོན་ལ་བལྟོས་ནས་རྟགས་མ་གྲུབ་
ཞེས་སྟོན་པ་ལ། གྲངས་མེད་ལ་སོགས་བསྟན་པ་རྣམས། །ཞེས་སོགས་སུངས། སྤྱིར་དེ་ལྟར་
སྐྱེད་པའི་ཕྱིར་ཞེ་ན་མ་ཁྱབ་སྟེ། ཀུན་རྫོབ་ཏུ་ཐེག་པ་ཆེན་པོའི་སྒོམ་ལམ་གྱི་འབྲས་བུ་བསོད་

ནམས་གྲངས་མེད་པ་སྐྱེད་པར་ཐུབ་པས་བཞེད་པའི་ཕྱིར་ཞེས་སྟོན་པ་ལ། ཀུན་རྫོབ་ཏུ་ནི་ཐུགས་
བརྩེ་བས། །ཞེས་སོགས་གསུངས། ཐེག་པ་ཆེན་པོའི་སྒོམ་ལམ་དོན་དམ་པར་མ་གྲུབ་
ན༑ སྤང་བྱ་ཉམས་པ་དང་གཉེན་པོ་འཕེལ་བ་སོགས་ཀྱི་བྱ་བ་བྱེད་པ་མི་འཐད་པར་འགྱུར་རོ་
ཞེས་བཤད་པའི་རྩོད་པ་སྟོན་པ་ལ། དངོས་པོ་བརྗོད་དུ་མེད་པ་ལ། །ཞེ་སོགས་གསུངས། ཐེག་
པ་ཆེན་པོའི་སྒོམ་ལམ་དོན་དམ་པར་མ་གྲུབ་ན། སྤང་བྱ་ཉམས་པ་དང་གཉེན་པོ་འཕེལ་བ་ལ་
སོགས་པའི་བྱ་བ་བྱེད་པ་མི་འཐད་མི་དགོས་ཏེ། རྟོགས་པ་ཡེ་ཆོས་སྐུ་དོན་དམ་པར་མ་གྲུབ་ཀྱང་
ཐ་སྙད་དུ་གདུལ་བྱ་ལ་ཆོས་སྟོན་པ་སོགས་ཀྱི་སྒོ་ནས་གདུལ་བྱའི་རྟོགས་པ་གོང་ནས་གོང་དུ་
འཕེལ་བར་བྱར་ཡོད་པའི་ཕྱིར། ཞེས་སྟོན་པར་བྱེད་པ་ལ། བྱང་ཆུབ་ཇི་ལྟ་དེ་བཞིན་དུ། །ཞེས་
སོགས་གསུངས། དེ་གཉིས་དོན་མི་མཐུན་པའི་སྐྱོན་མེད་དེ། རྟོགས་པ་ཡེ་ཆོས་སྐ་དེ་བཞིན་ཉིད་
ཀྱི་མཚན་ཉིད་ཡིན་པ་དེ་བཞིན་དུ་སྒོམ་ལམ་དེ་ཡང་དེ་བཞིན་ཉིད་ཀྱི་མཚན་ཉིད་ཅན་ཡིན་ནོ་ཞེས
སྟོན་པ་ལ། བྱང་ཆུབ་དེ་བཞིན་ཉིད་མཚན་ཉིད། །ཅེས་སོགས་གསུངས། དེ་ནི་རྒྱུན་ཆགས་
ཡིན་པའི་ཕྱིར། །ཞེས་སོགས་ཀྱི་སྐབས་སུ་དོན་དམ་སེམས་བསྐྱེད་དུ་གྱུར་པའི་ཐེག་ཆེན་སེམས་
བསྐྱེད་ཀྱི་སྒོམ་ལམ་ཆུང་འབྲིང་ཆེན་པོ་དགུས་རྟོག་པ་ཆེ་འབྲིང་ཆུང་ངུ་དགུ་རིམ་གྱིས་སྤོང་པའི་
སྒོ་ནས་རྫོགས་པའི་བྱང་ཆུབ་འཐོབ་པར་བསྟན་པ་ལ། ཁོ་ན་རེ་དེ་མི་འཐད་དེ། སྒོམ་ལམ་སྐད་
ཅིག་སྔ་ཕྱིར་རེས་ཀྱང་རྫོགས་པའི་བྱང་ཆུབ་ཐོབ་པར་བྱེད་མི་ནུས་དེ་ཅིག་ཅར་དུ་བྱུང་བས་ཀྱང་དེ་
ལྟར་བྱེད་མི་ནུས་དེ་སྐད་ཅིག་སྔ་ཕྱི་རིམ་ཅན་དུ་བྱུང་བས་ཀྱང་དེ་ལྟར་ཐོབ་པར་བྱེད་མི་ནུས་པའི་
ཕྱིར་ཞེས་པའི་རྩོད་པ་དེ་སྟོན་པ་ལ། སེམས་ནི་སྔ་མས་ཀྱང་བྱང་ཆུབ་པར། །ཞེས་སོགས་
གསུངས༑ དེ་སྐད་ཅིག་སྔ་ཕྱི་རྣམས་རིམ་གྱིས་བྱུང་བས་རྫོགས་པའི་བྱང་ཆུབ་ཐོབ་པར་བྱེད་ནུས་
ཏེ༑ མེ་ལྕེ་སྐད་ཅིག་སྔ་ཕྱི་རེ་རེས་ཀྱང་སྡོང་བུ་སྣམ་ལྡན་རྫོགས་པར་སྲེག་མི་ནུས་དེ་སྐད་ཅིག་སྔ་
ཕྱི་ཅིག་ཅར་དུ་བྱུང་བས་ཀྱང་དེ་རྫོགས་པར་སྲེག་མི་ནུས་ཀྱང་དེ་སྐད་ཅིག་སྔ་ཕྱི་རིམ་ཅན་དུ་བྱུང་

བས་དེ་ལྟར་ནུས་པའི་ཕྱིར་ཞེས་སྟོན་པ་ལ། མར་མེའི་དཔེ་ཡི་ཚུལ་གྱིས་ནི། །ཞེས་སོགས་
གསུངས༑ ཟབ་མོའི་ཆོས་ཉིད་རྣམ་བ་བརྒྱད། །ཅེས་བཤད་ན། ཟབ་མོ་རྣམ་པ་བརྒྱད་པོ་གང་ཞེ་
ན༑ སྐྱེ་བ་ཟབ་པ་ནས་ཐབས་ལ་མཁས་པ་ཟབ་པའི་བར་དེའོ་ཞེས་སྟོན་པ་ལ། སྐྱེ་བ་དང་ནི་
འགག་པ་དང་། །ཞེས་སོགས་གསུངས།
༈ སྐུ་གསུམ་འགྲུབ་བྱེད་ཀྱི་ལམ་ཁྱད་པར་ཅན་གྱི་ངོ་བོ་བཟུང་བ་ལ། ཆོས་
སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ། ལོངས་སྐུའི་རྒྱུ་ཞིང་དག་པའི་སྦྱོར་བ་། སྤྲུལ་སྐུའི་རྒྱུ་
ཐབས་ལ་མཁས་པའི་སྦྱོར་བ་སྟེ་གསུམ་ཡོད་པ་ལས། དང་པོ་ནི། འདིར་ཕྱིར་མི་ལྡོག་པའི་
ཚོགས་ཀྱི་དགེ་འདུན་དང་བཅས་པ་བཤད་ཟིན་ཅེས་གསུངས་པས་འདིར་སློབ་མི་སློབ་ཀྱི་ཁྱད་
པར་དེ་གང་ཞེ་ན། འདིའི་དངོས་ཟིན་བྱང་སེམས་ལ་སློབ་པ་དང་། སངས་རྒྱས་ལ་མི་སློབ་པར་
བྱེད་པ་མ་ཡིན་གྱི་ས་བདུན་པ་མན་ཆད་ལ་སློབ་པ་དང་བརྒྱད་པ་ཡན་ཆད་ལ་མི་སློབ་པར་བྱེད་པ་
ཡིན་ལ། དེའི་རྒྱུ་མཚན་ནི། ས་བདུན་པ་མན་ཆད་དུ་བདེན་འཛིན་དང་གང་ཟག་གི་བདག་འཛིན་
རྣམས་མངོན་གྱུར་དུ་འབྱུང་སྲིད་པས་དེ་མི་འབྱུང་བའི་ཕྱིར་དུ་ལམ་ལ་འབད་རྩོལ་ཆེན་པོས་སློབ་
དགོས་ས་བརྒྱད་པ་ཐོབ་ནས་དེ་ལྟར་སློབ་མི་དགོས་པའི་རྒྱུ་མཚན་གྱིས་ཡིན་ནོ། དེ་ཡང་སྲིད་ཞི་
བདེན་སྟོང་མཉམ་པ་ཉིད་དུ་རྟོགས་པ་ཚོགས་ལམ་ནས་ཡོད་ཀྱང་དེ་ཙམ་གྱིས་སྲིད་ཞི་མཉམ་ཉིད་
ཀྱི་སྦྱོར་བར་མི་འཇོག་གི རྗེས་ཐོབ་ཏུ་ཡང་སྲིད་ཞི་བདེན་པར་འཛིན་པའི་བདེན་འཛིན་ཟད་པར་
བཅོམ་པའི་སྒོ་ནས་སྲིད་ཞི་བདེན་སྟོང་མཉམ་པ་ཉིད་དུ་རྟོགས་པའི་དག་སའི་ཡེ་ཤེས་དེ་སྲིད་ཞི་
མཉམ་ཉིད་ཀྱི་སྦྱོར་བ་ཡིན་ནོ་ཞེས་སྟོན་པ་ལ། ཆོས་རྣམས་རྨི་ལམ་འདྲ་བའི་ཕྱིར། །ཞེས་
སོགས་གསུངས། དེ་ལ་ཀླན་ཀ་སྤོང་ཚུལ་འཆད་པ་ལ། ལན་མེད་ལ་སོགས་ཀླན་ཀ་
ཡི༑ ༑ཞེས་སོགས་གསུངས།
གཉིས་པ་ཞིང་དག་སྦྱོར་བ་ནི། དེ་ལྟ་བུའི་སྲིད་ཞི་མཉམ་ཉིད་ཀྱི་སྦྱོར་བ་ཐོབ་

ནས་རང་ཉིད་དང་པོར་གང་དུ་སངས་རྒྱས་འགྱུར་གྱི་སངས་རྒྱས་ཀྱི་ཞིང་ཁྱད་པར་ཅན་འགྲུབ་
པའི་ཐབས་སུ་གྱུར་པའི་དགེ་རྩའི་ནུས་པ་མཐུ་ཅན་དུ་སོང་བའི་དག་སའི་ཡེ་ཤེས་ཐོབ་པ་ནི་ཞིང་
དག་པའི་སྦྱོར་བ་ཐོབ་པར་འཇོག་གོ་ཞེས་སྟོན་པ་ལ། སེམས་ཅན་འཇིག་རྟེན་དེ་བཞིན་དུ། ཞེས་
སོགས་གསུངས། གསུམ་པ་ཐབས་ལ་མཁས་པའི་སྦྱོར་བ་ནི། །དེ་ལྟར་ཞིང་དག་པའི་སྦྱོར་བ་
ཐོབ་ནས་ལས་ལ་དབང་བའི་སྟོབས་ཀྱིས་འཕྲིན་ལས་ལྷུན་གྲུབ་ཏུ་འཇུག་པའི་དག་སའི་ཡེ་ཤེ་
ཐོབ་ན་ཐབས་ལ་མཁས་པའི་སྦྱོར་བ་ཐོབ་པ་ཡིན་ནོ་ཞེས་སྟོན་པ་ལ། ཡུལ་དང་སྦྱོར་པ་ཅན་འདི་
ནི༑ ༑ཞེས་སོགས་གསུངས། འདིས་སྤྲུལ་སྐུའི་ལག་རྗེས་གཙོ་བོར་འཇོག་ལ་ཡིན་པས་ན་སྤྲུལ་
སྐུའི་རྒྱུ་ཐབས་ལ་མཁས་པའི་སྦྱོར་བ་ཞེས་བསྟན། དགྲ་རྣམས་ལ་འདས་པའི་ཐབས་མཁས་
སྦྱོར་བ་དེ་གང་ཞེ་ན། དེ་སྟོན་པ་ལ། བར་ཆད་ཀྱི་ཆོས་ལས་ཡང་དག་པར་རྒལ་བས། ཞེས་
སོགས་གསུངས།
འདིར་བདུད་བཞིའི་མཐའ་དཔྱད་པ་ལ། བདུད་བཞི་སོ་སོའི་ངོ་བོ། བཞིར་
འཇོག་པའི་རྒྱུ་མཚན། བཅོམ་པའི་ས་མཚམས་སོ། །དང་པོ་ནི། ཉན་ས་ལས། དེ་ལ་ཕུང་པོའི་
བདུད་ནི་ཉེ་བར་ལེན་པའི་ཕུང་པོ་ལྔའོ། །ཉོན་མོངས་པའི་བདུད་ནི་ཁམས་གསུམ་ན་སྤྱོད་པའི་
ཉོན་མོངས་པ་རྣམས་སོ། །འཆི་བའི་བདུད་ནི་སེམས་ཅན་དེ་དང་དེ་དག་སེམས་ཅན་གྱི་རིས་དེ་
དང་དེ་དག་ནས་འཆི་བའི་དུས་བྱེད་པ་གང་ཡིན་པའོ། །ལྷའི་བུའི་བདུད་ནི་ཕུང་པོ་དང་ཉོན་
མོངས་པ་དང་འཆི་བདག་གི་བདུད་ལས་ཡང་དག་པར་འདའ་བར་བྱ་བའི་ཕྱིར་དགེ་བའི་ཕྱོགས་
ལ་རབ་ཏུ་བརྩོན་པ་དེ་ལ་བར་ཆད་བྱ་བ་དང་རྣམ་པར་གཡེང་བ་བྱ་བའི་ཕྱིར་འདོད་པའི་ཁམས་སུ་
སྐྱེས་པའི་ལྷའི་བུ་དབང་ཕྱུག་ཐོབ་པ་དག་ཉེ་བར་འོང་བ་གང་ཡིན་པ་དེ་ནི་ལྷའི་བུའི་བདུད་ཅེས་
བྱའོ༑ ༑ཞེས་གསུངས་པས། ཟག་བཅས་ཉེ་བར་ལེན་པའི་ཕུང་པོ་ལྔ་པོ་དེ་ཕུང་པོའི་བདུད་
རགས་པ། ཉོན་མོངས་པ་རྣམས་དེའི་བདུད་རགས་པ། སྲོག་གི་དབང་པོ་རང་དབང་མེད་པར

འགགས་པའི་ཆ་འཆི་བདག་གི་བདུད་རགས་པ། དེ་གསུམ་ལས་འདའ་བར་བྱེད་པ་ལ་གེགས་
བྱེད་པའི་ལྷའི་བུ་དགའ་རབ་དབང་ཕྱུག་ལྟ་བུ་ནི་ལྷའི་བུའི་བདུད་རགས་པའོ། །བཞིར་འཇོག་
པའི་རྒྱུ་མཚན་ནི། གང་འཆི་བའི་དབང་དུ་བྱས་ནས་ཕུང་པོའི་བདུད་བཞག་སྟེ། ཟག་བཅས་ཉེར་
ལེན་གྱི་ཕུང་པོ་དང་བཅས་དེ་འཆི་བའི་ཕྱིར། གང་གིས་འཆི་བའི་དབང་དུ་བྱས་ནས་ཉོན་མོངས་
པའི་བདུད་བཞག་སྟེ། །ཉོན་མོངས་པའི་དབང་གིས་འཆི་བའི་ཕྱིར། འཆི་བ་རང་གི་ངོ་བོའི
དབང་དུ་བྱས་ནས་འཆི་བདག་གི་བདུད་བཞག་སྟེ། སྲོག་གི་དབང་པོ་རང་དབང་མེད་པར
འགགས་པའི་ཆ་ལ་ཤི་བར་འཇོག་པའི་ཕྱིར། དེ་གསུམ་ལས་འདའ་བ་ལ་བར་དུ་གཅོད་པའི་
དབང་དུ་བྱས་ནས་ལྷའི་བུའི་བདུད་བཞག་སྟེ། ལྷའི་བུའི་བདུད་ཀྱིས་དེ་གསུམ་ལ་འདའ་བ་ལ་
གེགས་བྱེད་པའི་ཕྱིར། དེ་ལྟར་ཡང་ཉན་ས་ལས། དེ་ལ་གང་དུ་འཆི་བ་དང་། གང་གིས་འཆི་
བ་དང་། འཆི་བ་དེ་གང་ཡིན་པ་དང༌། བར་ཆད་ཀྱི་དངོས་པོ་གང་གིས་འཆི་བ་ལས་ཡང་དག་
པར་མི་འདའ་བར་བྱེད་པ་དེ་དག་གི་དབང་དུ་བྱས་ནས་བདུད་བཞི་རྣམ་པར་བཞག་གོ །ཞེས་
གསུངས༑ གསུམ་པ་ནི། ཐེག་དམན་གྱི་མཐོང་ལམ་ཐོབ་ནས་ལྷའི་བུའི་བདུད་རགས་པ་
བཅོམ༑ དགྲ་བཅོམ་པའི་འབྲས་བུ་ཐོབ་ནས་ཉོན་མོངས་པའི་བདུད་རགས་པ་བཅོམ། གཉིས་
ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པའི་འབྲས་བུ་ཐོབ་ནས་འཆི་བདག་གི་
བདུད་རགས་པ་བཅོམ། ལྷག་མེད་མྱང་འདས་ཐོབ་ནས་ཕུང་པོའི་བདུད་རགས་པ་བཅོམ། ཐེག་
ཆེན་པ་ལྟར་ན། ཕྱིར་མི་ལྡོག་པའི་རྟགས་ཐོབ་ནས་ལྷའི་བུའི་བདུད་རགས་པ་བཅོམ་ཞིང་ས་
བརྒྱད་པ་ཐོབ་ནས་བདུད་གཞན་གསུམ་རགས་པ་ཡང་བཅོམ། བདུད་བཞི་ཕྲ་མོ་བཅོམ་པའམ་
བདུད་བཞི་ཟད་པར་བཅོམ་པ་དང་སངས་རྒྱས་ཐོབ་པ་དུས་མཉམ་མོ། །ཤེས་རབ་ཀྱི་ཕ་རོལ་ཏུ
ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱལ་འགྲེལ་བ་དང་བཅས་པའི་རྣམ་
བཤད་སྙིང་པོའི་རྒྱན་གྱི་དགོངས་དོན་གསལ་བའི་མེ་ལོང་ལས་སྐབས་བཞི་པའི་ཚིག་དོན་

ལེགས་པར་བཤད་ཟིན་ཏོ། །འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང
བར་གྱུར་ཅིག། །སརྦམདྒལཾ༎

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་ལྔ་པའི་སྤྱི་དོན་
བཞུགས་སོ།།
༄༅། །འབྲས་བུ་རྩེ་མོའི་སྦྱོར་བ་བཤད་པ་ལ། རྣམ་རྫོགས་སྦྱོར་བ་བཤད་ཟིན་པའི་རྗེས་སུ་
རྩེ་སྦྱོར་འཆད་པའི་རྒྱུ་མཚན། ཇི་ལྟར་སྒོམ་པའི་ཚུལ། སྒོམ་པའི་དགོས་པ། གཞུང་གི་བསྟན་
པའི་ཚུལ་ལོ། །དང་པོ་ནི། དེ་ལྟར་འཆད་པའི་རྒྱུ་མཚན་ཡོད་དེ། མཁྱེན་གསུམ་གྱི་རྣམ་པ་ལ་
དབང་འཐོབ་པའི་ཕྱིར་དུ་རྣམ་རྫོགས་སྦྱོར་བ་དང་པོར་བསྒོམས་པ་ལས་དེ་ལ་དབང་ཐོབ་པའི་རྩེ་
སྦྱོར་འདི་དག་རྟགས་དང་རྣམ་འཕེལ་སོགས་ཀྱི་སྒོ་ནས་འཆད་པའི་རྒྱུ་མཚན་ཡོད་དེ། གོ་སླ་
བར་བྱ་བའི་ཆེད་ཡིན་པའི་ཕྱིར་ཞེས་སྟོན་པ་ལ། རྣམ་པ་ཐམས་ཅད་མངོན་པར་རྫོགས་པར་
རྟོགས་པ་ཐོབ་པ་ལ། ཞེས་སོགས་གསུངས། གཉིས་པ་ནི། སྐབས་བཞི་པར་བསྟན་པའི་རྣམ་
པ་བརྒྱ་བདུན་ཅུ་རྩ་གསུམ་ལ་གོམས་པ་དབང་དུ་གྱུར་ཏེ་གོང་ནས་གོང་དུ་འཕེལ་བར་བྱ་བའི་
ཕྱིར་དུ་རྣམ་པ་དེ་གོ་རིམ་མ་འཆོལ་བར་སྒོམ་པར་བྱེད་དོ། །སྒོམ་ཚུལ་དེ་ལྟར་ཡིན་ཀྱང་། རྩེ་
སྦྱོར་ཡིན་ན། དེ་ལྟར་སྒོམ་པས་ནི་མ་ཁྱབ་བོ། །གསུམ་པ་ནི། དེ་ལྟར་བསྒོམས་པས་རྣམ་པ་
བརྒྱ་བདུན་ཅུ་རྩ་གསུམ་ལ་གོམས་པ་དབང་བསྒྱུར་ཐོབ་པའི་དགོས་པ་ཡོད་དོ། །དེས་ན་མཁྱེན་
གསུམ་གྱི་རྣམ་པ་ལ་དབང་ཐོབ་ནས་སྒོམ་པའི་བྱ་བས་ཟིན་པའི་རིགས་སུ་གནས་པ་ཡང་
ཡིན༑ ཐེག་ཆེན་གྱི་སྦྱོར་ལམ་དྲོད་ཐོབ་པ་ཡང་ཡིན་པའི་གཞི་མཐུན་པར་གྱུར་པའི་བྱང་སེམས་
ཀྱི་ཡེ་ཤེས་སུ་དམིགས་པ། རྩེ་སྦྱོར་གྱི་མཚན་ཉིད། དེ་ལ་དབྱེ་ན་སྦྱོར་ལམ། མཐོང་

ལམ༑ སྒོམ་ལམ། བར་ཆད་མེད་པའི་རྩེ་སྦྱོར་ཏེ་བཞི། རྩེ་སྦྱོར་ལ་བཞིར་འཇོག་པའི་རྒྱུ་མཚན་
ཡོད་དེ། སྤང་བྱ་དེ་ལ་མཐོང་སྤང་དང་སྒོམ་སྤང་གཉིས་ལས། དང་པོ་མངོན་གྱུར་བ་རེ་ཞིག་
མགོ་གནོན་པའི་དབང་དུ་བྱས་ནས་སྦྱོར་ལམ་རྩེ་སྦྱོར་དེ་བཞག དེ་ཡང་ཀུན་ནས་ཉོན་མོངས
གཟུང་རྟོག་མངོན་གྱུར་བ་མགོ་གནོན་པའི་དབང་དུ་བྱས་ནས་དྲོད་ཀྱི་རྩེ་སྦྱོར་དེ་བཞག རྣམ་བྱང་
གཟུང་རྟོག་རྫས་འཛིན་རྟོག་པ་བཏགས་འཛིན་རྟོག་པ་ཀུན་བརྟགས་གསུམ་རིམ་བཞིན་མགོ་
གནོན་པའི་དབང་དུ་བྱས་ནས་སྦྱོར་ལམ་རྩེ་སྦྱོར་ཕྱི་མ་གསུམ་བཞག་པ་ཡིན་ཅིང་། མཐོང་སྤང་
རྟོག་པའི་ས་ཊོན་སྤོང་པའི་དབང་དུ་བྱས་ནས་མཐོང་ལམ་རྩེ་སྦྱོར་དེ་བཞག སྒོམ་སྤང་རྟོག་པའི་
ས་བོན་སྤོང་བའི་དབང་དུ་བྱས་ནས་སྒོམ་ལམ་རྩེ་སྦྱོར་དེ་བཞག གནས་ངན་ལེན་གྱི་དྲི་མ་ཕྲ་ཞིང་
ཕྲ་བ་སྤོང་བའི་དབང་དུ་བྱས་ནས་བར་ཆད་མེད་པའི་རྩེ་སྦྱོར་དེ་བཞག་པའི་ཕྱིར། སྦྱོར་ལམ་རྩེ་
སྦྱོར་དེ་ལ་དབྱེ་ན། དྲོད། རྩེ་མོ། བཟོད་པ། ཆོས་མཆོག་གི་རྩེ་སྦྱོར་དང་བཞི་ཡོད་པ་
ལས༑ དང་པོ་ནི་སྟོང་ཉིད་ལ་དམིགས་པའི་སྒོམ་བྱུང་གོམས་པའི་མཐུས་རྨི་ལམ་གྱི་གནས་
སྐབས་སུ་ཡང་ཆོས་ཐམས་ཅད་རྨི་ལམ་དང་འདྲ་བར་ལྟ་བ་སོགས་རྟགས་བཅུ་གཉིས་ཀྱི་མཚོན་
ནས་སྟོན་པ་ལ། རྨི་ལམ་ན་ཡང་ཆོས་རྣམ་ཀུན། །ཞེས་སོགས་གསུངས་སོ། །སྦྱོར་ལམ་ཐོབ་
པ་ན་རྟགས་བཅུ་གཉིས་པོ་འདི་དག་འབྱུང་བས་དེ་ལྟར་བཤད་ཀྱི། འདི་དག་འབྱུང་བ་ཙམ་གྱིས་
སྦྱོར་ལམ་ཐོབ་པར་ནི་འཇོག་མི་ནུས་སོ། །རྩེ་མོའི་རྩེ་སྦྱོར་དེ་འཛམ་བུ་གླིང་དང་སྟོང་གསུམ་ལ་
│
སོགས་པའི་སྐྱེ་བོ་སེམས་ཅན་ཐམས་ཅད་ཀྱིས་དེ་བཞིན་གཤེགས་པ་མཆོད་པ་ལས་བསོད་
ནམས་ཆེས་ཁྱད་པར་དུ་འཕགས་པ་དང་ལྡན་པ་སོགས་རྣམ་པར་འཕེལ་བ་བཅུ་དྲུག་གིས་མཚོན་
ནས་སྟོན་པ་ལ། འཛམ་བུའི་གླིང་གི་སྐྱེ་བོ་ཉིད། །ཅེས་སོགས་གསུངས། འདི་དག་སྔ་མ་སྔ་མ་
ལས་ཕྱི་མ་ཕྱི་མ་བསོད་ནམས་ཆེ་བར་བསྟན་པ་ནི་ལམ་འདི་དག་ནུས་པ་ཆེས་ཆེར་སོང་བའི་
གནད་ཀྱིས་ཡིན་ནོ། བཟོད་པའི་རྩེ་སྦྱོར་དེ་ཐབས་ཤེས་ཀྱི་རྟོགས་པ་བརྟན་པོས་མཚོན་ནས་སྟོན་

པ་ནི། ཀུན་མཁྱེན་ཉིད་གསུམ་ཆོས་རྣམས་ཀྱི། །ཞེས་སོགས་ཀྱིས་བསྟན། ཆོས་མཆོག་གི་རྩེ་
སྦྱོར་དེ་ཡང་གླིང་བཞི་དང་སྟོང་གསུམ་གྱི་ས་སྲང་གི་གྲངས་དང་། ཆུ་སྐྲའི་རྩེ་མོས་བླངས་པའི་
ཆུ་ཐིག་གི་གྲངས་ཀྱིས་ཚད་བཟུང་བར་ནུས་ཀྱི། །བྱང་སེམས་བཞིའི་དགེ་རྩ་ལ་རྗེས་སུ་ཡི་རང་
བ་དང་ལྡན་པའི་ཆོས་མཆོག་གི་རྩེ་སྦྱོར་ནི་བསོད་ནམས་ཆེས་ཁྱད་པར་དུ་འཕགས་པ་དང་ལྡན་པ་
ཡིན་ཏེ། ཚད་བཟུང་བར་མི་ནུས་པའི་ཕྱིར་ཞེས་སྟོན་པ་ལ། གླིང་བཞི་པ་དང་སྟོང་དག་
དང་༑ ༑ཞེས་སོགས་གསུངས། བྱང་སེམས་བཞི་ནི། སེམས་དང་པོ་བསྐྱེད་པ་དང་། སྤྱོད་པ་
ལ་ཞུགས་པ་དང་། ཕྱིར་མི་ལྡོག་པ་དང༌། སྐྱེ་བ་གཅིག་གིས་ཐོགས་པ་རྣམས་སོ། །རྟགས་
སོགས་རྣམས་གནས་སྐབས་སོ་སོར་བཞག་པ་ནི་གདུལ་བྱ་ཉེ་བའི་བསམ་པ་ལ་དགོངས་པ་ཡིན་
གྱི་སྤྱིར་ནི་སྦྱོར་ལམ་བཞི་ཀའི་གནས་སྐབས་ན་ཡང་རྟགས་དང་རྣམ་པར་འཕེལ་བ་དང་སེམས་
ཀུན་ཏུ་གནས་པའི་ཏིང་ངེ་འཛིན་དང་ཐབས་ཤེས་ཀྱི་རྟོགས་པ་བརྟན་པོ་རྣམས་ཡོད་དོ།།
མཐོང་སྤང་རྟོག་པའི་ས་བོན་སྤོང་བའི་དབང་དུ་བྱས་ནས་མཐོང་ལམ་རྩེ་སྦྱོར་
བཞག་ན། སྤང་བྱ་མཐོང་སྤང་རྟོག་པ་དེ་གང་ཞེ་ན། རང་གི་དམིགས་པར་གྱུར་པའི་ཆོས་ལ་
དམིགས་ནས་བདེན་པར་འཛིན་པའི་བདེན་འཛིན་ཀུན་བརྟགས་དེ་ཡིན་ལ། དེ་ལ་དབྱེ་ན། མཐོང་
སྤང་གཟུང་རྟོག་དང༌། འཛིན་རྟོག་གཉིས། དང་པོ་ལ་ངོ་བོ་དང༌། དབྱེ་བ་གཉིས། དང་པོ
ནི༑ རང་གི་དམིགས་པར་གྱུར་པའི་གཟུང་བའི་ཆོས་ལ་དམིགས་ནས་གཟུང་བྱར་བདེན་པར་
ཞེན་པའི་རབ་ཏུ་དབྱེ་བའི་བདེན་འཛིན་ཀུན་བརྟགས་སུ་དམིགས་པའོ། །གཉིས་པ་ནི། དེ་ལ་
དབྱེ་ན། མཐོང་སྤང་འཇུག་པ་གཟུང་རྟོག་དང་། ལྡོག་པ་གཟུང་རྟོག་གཉིས་སུ་ཡོད་ཅེས་སྟོན་པ་
ལ༑ འཇུག་པ་དང་ནི་ལྡོག་པ་ལ། །ཞེས་སོགས་གསུངས། དང་པོ་ལ་དམིགས་པའི་སྒོ་ནས་
དགུར་ཡོད་ཅེས་སྟོན་པ་ལ། ངོ་བོ་ཉིད་དང་རིགས་དང་ནི། །ཞེས་སོགས་གསུངས་
སོ༑ ༑གཉིས་པ་ལ་ཡང་དེ་བཞིན་དུ་ཡོད་ཅེས་སྟོན་པ་ལ། སྲིད་དང་ཞི་བར་ལྟུང་བའི་

ཕྱིར༑ ༑ཞེས་སོགས་གསུངས། རང་གི་དམིགས་པར་གྱུར་པའི་ཐེག་ཆེན་རིགས་ངེས་ཀྱི་འཇུག་
བྱའི་ཆོས་ལ་དམིགས་ནས་འཇུག་བྱར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་ཀུན
བརྟགས་སུ་དམིགས་པ། འདིར་བསྟན་མཐོང་སྤང་འཇུག་པ་གཟུང་རྟོག་གི་མཚན་ཉིད། རང་
གི་དམིགས་པ་ཐེག་ཆེན་རིགས་ངེས་ཀྱི་ལམ་ལ་ལྟོས་པའི་ལྡོག་བྱའི་ཆོས་ལ་དམིགས་ནས་ལྡོག་
བྱའི་ཆོས་སུ་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་ཀུན་བརྟགས་སུ་དམིགས་
པ༑ འདིར་བསྟན་མཐོང་སྤང་ལྡོག་པ་གཟུང་རྟོག་གི་མཚན་ཉིད། གཟུང་རྟོག་གཉིས་ཀྱི་ཁྱད་
པར་དེ་ལྟར་འབྱེད་པ་ནི་དེ་གཉིས་ཀྱི་དམིགས་ཡུལ་གྱི་གཙོ་བོ་བསྡུས་པའི་ཆེད་དུ་ཡིན་
ནོ༑ ༑གཉིས་པ་འཛིན་རྟོག་ལ་མཚན་ཉིད་དང་། དབྱེ་བ་གཉིས། དང་པོ་ནི། རང་གི་དམིགས་
པར་གྱུར་པའི་འཛིན་པའི་ཆོས་ལ་དམིགས་ནས་འཛིན་པར་བདེན་པར་ཞེན་པའི་རབ་ཏུ་ཕྱེ་བའི་
བདེན་འཛིན་ཀུན་བརྟགས་སུ་དམིགས་པའོ། །གཉིས་པ་ནི། དེ་ལ་དབྱེ་ན། མཐོང་སྤང་རྫས་
འཛིན་རྟོག་པ་དང་། བཏགས་འཛིན་རྟོག་པ་གཉིས། རང་གི་དམིགས་པར་གྱུར་པའི་རྫས་འཛིན་
ལ་དམིགས་ནས་འཛིན་པར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་ཀུན་བརྟགས་སུ་
དམིགས་པ། དང་པོའི་མཚན་ཉིད། རང་གི་དམིགས་པར་གྱུར་པའི་བཏགས་འཛིན་ལ་
དམིགས་ནས་འཛིན་པར་བདེན་པར་ཞེན་པའི་རབ་ཏུ་ཕྱེ་བའི་བདེན་འཛིན་ཀུན་བརྟགས་སུ་
དམིགས་པ། གཉིས་པའི་མཚན་ཉིད། འདི་གཉིས་ཀྱི་ཁྱད་པར་མདོར་བསྡུས་ཏེ་སྟོན་པ་
ལ༑ སོ་སོ་སྐྱེ་བོ་འཕགས་དབྱེ་བས། །ཞེས་སོགས་གསུངས། དང་པོར་དམིགས་པའི་སྒོ་ནས་
དགུར་ཡོད་ཅེས་འཆད་པ་ལ། འཛིན་པ་དང་ནི་འདོར་བ་དང༌། །ཞེས་སོགས་
གསུངས༑ གཉིས་པ་ལ་ཡང་དེ་ལྟར་ཡོད་ཅེས་སྟོན་པ་ལ། ཆེད་བཞིན་ངེས་པར་མི་འབྱུང་
དང་༑ ༑ཞེས་སོགས་གསུངས། འདིར། སོ་སོ་སྐྱེ་བོ་འཕགས་དབྱེ་བས། །ཞེས་བཤད་པ་ལ་
ཉི་སྣང་དང་རྒྱན་སྣང་གཉིས་ཀར། ཆོས་ཐམས་ཅད་བདེན་པར་མེད་པ་ཡིན་ནོ་ཞེས་ཆོས་དེ་ལྟ་བུ་

རྣམས་སོ་སོ་སྐྱེ་བོས་ཀྱང་རྟོགས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་དང་པོའི་
རྣམ་པར་བཞག་པ་ནི་མ་ཁྱབ་པར་འགྱུར་རོ་ཞེ་ན། ཞེས་དང་། བཅོམ་ལྡན་འདས་ཀྱི་ངགེ་སློང་
དག་མཚན་མོ་འདས་ནས་ནང་པར་གྱི་དུས་སུ་ངས་སྲོག་ཆགས་ཅེ་སྤྱང་སྐད་འབྱིན་པའི་སྒྲ་ཐོས་
སོ་ཞེས་བྱ་བ་དང་། དེ་བཞིན་དུ། དེའི་ཚེ་དེའི་དུས་སུ་རི་དྭགས་ཀྱི་རྒྱལ་པོ་སེངྒེ་ཡན་ལག་མ་
སྨད་པ་ཞེས་བྱ་བར་གྱུར་ཏོ། ཞེས་གསུངས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་
གཉིས་པའི་རྣམ་པར་བཞག་པ་མ་ཁྱབ་པར་འགྱུར་རོ་ཞེ་ན། ཞེས་གསུངས། དེའི་ལན་ནི། དེ་
དག་གི་དེ་ནི་མོས་པ་ཡིད་ལ་བྱེད་པ་ཡིན་ལ། འདི་ནི་དེ་ཁོ་ནའི་ཡིད་ལ་བྱེད་པ་བརྗོད་པར་འདོད་
པ་ཡིན་པས་སྙིང་པོ་མེད་དོ། །ཞེས་དང་། དེའི་ཚིག་དེ་ནི་ཐ་སྙད་པ་ཡིན་གྱི་དོན་དམ་པ་ནི་མ་ཡིན་
པས་དེས་ན་སྙིང་པོ་མེད་དོ། །ཞེས་གསུངས། དེའི་དོན་འདིར། སོ་སོ་སྐྱེ་བོའི་འཕགས་དབྱེ་
པས༑ ༑ཞེས་བཤད་པ་ལ། ལུང་འདིས། རྫས་འཛིན་སོ་སོ་སྐྱེ་བོ་ཁོ་ནའི་རྟེན་ཅན་
དང་༑ བཏགས་འཛིན་འཕགས་པ་ཁོ་ནའི་རྟེན་ཅན་དུ་བསྟན་པར་བཟུང་ནས་དེ་མི་འཐད་དེ། སོ་
སོ་སྐྱེ་བོ་ལ་གང་ཟག་གི་བདག་མེད་རྟོགས་པ་ཡོད་པས་དེའི་རྒྱུད་ལ་བཏགས་འཛིན་
ཡོད༑ འཕགས་རྒྱུད་ལ་ངར་འཛིན་ཡོད་པས་དེའི་རྒྱུད་ལ་རྫས་འཛིན་ཡོད་པའི་ཕྱིར་ཞེས་
བརྗོད༑ དེའི་ལན་ནི་དེ་ལྟར་བརྩོན་མི་རིགས་ལ། གཞུང་དེས་སོ་སོ་སྐྱེ་བོའི་རྒྱུད་ལ་འདིར་
བསྟན་རྫས་འཛིན་གཙོ་ཆེ་ཞིང་། འཕགས་རྒྱུད་ལ་བཏགས་འཛིན་གཙོ་ཆེར་བསྟན་པ་ཙམ་ཡིན་
པའི་ཕྱིར། དེ་ལྟར་ཡང་གཙོ་ཆེ་སྟེ། སོ་སོ་སྐྱེ་བོ་ལ་གང་ཟག་གི་བདག་མེད་རྟོགས་པ་ཙམ་ཡོད་
ཀྱང་༑ དེས་གང་ཟག་གི་བདག་མེད་མྱོང་སྟོབས་ཀྱིས་མངོན་གསུམ་གྱིས་རྟོགས་མ་མྱོང་བས
དེའི་རྒྱུད་ལ་གང་ཟག་གི་བདག་འཛིན་འབྱུང་བ་ཤས་ཆེ་ཞིང༌། འཕགས་རྒྱུད་ལ་བདག་འཛིན་
ཡོད་ཀྱང་དེས་གང་ཟག་གི་བདག་མེད་མྱོང་སྟོབས་ཀྱིས་མངོན་སུམ་དུ་རྟོགས་པས་གང་ཟག་གི་
བདག་མེད་རྟོགས་པའི་ལམ་ཤས་ཆེ་བའི་ཕྱིར། འདིའི་རྫས་འཛིན་གྱི་རྟོག་པ་དང་འཇུག་པ་

གཟུང་རྟོག་གཉིས་སྦྱོར་བ་ཉེར་བསྔོགས་ཀྱིས་སྤོང་ལྡོག་པ་གཟུང་རྟོག་དང་བཏགས་འཛིན་རྟོག་
པ་གཉིས་འཇུག་པ་བར་ཆད་མེད་ལམ་གྱིས་སྤོང་བར་གསུངས་པའི་དོན་ཇི་ལྟ་བུ་ཞེ་ན། ཐེག་
ཆེན་གྱི་མཐོང་ལམ་བར་ཆད་མེད་ལམ་ལ་སྤོང་སླ་བ་མཐོང་སྤང་མངོན་གྱུར་བ་སྤོང་པའི་ཆ་ནས་
སྦྱོར་བ་ཉེར་བསྡོགས་དང༌། སྤོང་དཀའ་བ་ས་བོན་སྤོང་པའི་ཆ་ནས་འཇུག་པ་བར་ཆད་མེད་
ལམ་ཞེས་བཤད་དོ། །གཞུང་འདི་དག་གིས་དངོས་སུ་སྤང་བྱ་རྟོག་པ་བཞི་བསྟན་ནས་དེ་དག་
སྤོང་པར་བྱེད་པའི་མཐོང་ལམ་རྩེ་སྦྱོར་ཤུགས་བསྟན་བསྟན་བྱའི་གཙོ་བོར་བྱས་ནས་བསྟན་པ་
ཡིན་ནོ། །མཐོང་ལམ་རྩེ་སྦྱོར་དེ་རྒྱུ་གང་ལས་འབྱུང་ཞེ་ན། སྦྱོར་ལམ་གྱི་གནས་སྐབས་སུ་
ཚོགས་གཉིས་རྒྱ་ཆེན་པོ་བསགས་པ་ལས་འབྱུང་ཞེས་སྟོན་པ་ལ། བྱང་ཆུབ་ལ་གཞན་སྟོན་པ་
དང་༑ ༑ཞེས་སོགས་གསུངས། འོ་ན་དེ་ལས་འབྲས་བུ་གང་འབྱུང་ཞེ་ན། དེས་བདེན་འཛིན་
ཀུན་བརྟགས་སྤངས་པ་ལ་བརྟེན་ནས་བདེན་འཛིན་ལྷན་སྐྱེས་སྤོང་པ་ལ་འཇུག་ཅིང་མཐར་ཐུག་
སྤངས་རྟོགས་མཐར་ཕྱིན་པའི་བྱང་ཆུབ་ཆེན་པོ་ཐོབ་པར་བྱེད་དོ་ཞེས་སྟོན་པ་ལ། དྲི་མ་ཟད་དང་
མི་སྐྱེ་བའི། །ཡེ་ཤེས་བྱང་ཆུབ་ཅེས་བརྗོད་དོ། །ཞེས་སོགས་གསུངས། དྲི་མ་ལ་སོགས་པའི་
ཆོས་རྣམས་བདེན་པར་མེད་པའི་རྒྱུ་མཚན་ཅི་ཡིན་ཞེ་ན། དེ་སྟོན་པར་བྱེད་པ་ལ། ཆོས་ཀྱི་
དབྱིངས་ཀྱི་ངོ་བོ་ཉིད་ནམ་མཁའ་བཞིན་དུ་འགག་པ་དང་སྐྱེ་བ་མེད་པའི་ཕྱིར་ཞེས་སོགས་
གསུངས༑ དེ་ཡང་། སྒྲིབ་པ་ཆོས་ཅན། བདེན་པར་མེད་དེ། བདེན་པར་གྲུབ་པའི་གཅིག་
དང་༑ བདེན་པར་གྲུབ་པའི་དུ་མ་གང་རུང་དང་བྲལ་བའི་ཕྱིར། ཞེས་སོགས་ཀྱི་རིགས་པ་
རྣམས་ཀྱིས་གྲུབ་བོ། །དེས་ན་སྒྲིབ་པ་སོགས་ཆོས་ཐམས་ཅད་གདོད་མ་ནས་མ་གྲུབ་པས་དོན་
དམ་པར་སྐྱེ་བ་མེད་པ་དང༌། དོན་དམ་པར་འགག་པ་མེད་པ་སོགས་མངོན་སུམ་གྱིས་རྟོགས་
པའི་མཐར་ཐུག་པའི་ཡེ་ཤེས་དེ་བྱང་ཆུབ་ཆེན་པོ་ཡིན་ནོ་ཞེས་སྟོན་པ་ལ། ཆོས་ཀྱི་སྐ་ལ་སོགས་
པ་ཇི་ལྟ་ཇི་བཞིན་གྱི། ཞེས་སོགས་གསུངས། དེ་ལ་དངོས་སྨྲ་བ་ན་རེ། མཐོང་ལམ་རྩེ་སྦྱོར་

དེས་བདེན་འཛིན་ཀུན་བརྟགས་སྤོང་པ་ལས་བྱང་ཆུབ་ཆེན་པོ་ཐོབ་པ་མི་འཐད་པར་ཐལ། སྒྲིབ་
པ་བདེན་གྲུབ་སྤོང་བའི་སྒོ་ནས་བྱང་ཆུབ་ཆེན་པོ་བདེན་གྲུབ་ཐོབ་དགོས་པའི་ཕྱིར།ཞེས་པའི་
ཕྱོགས་སྔ་མ་དེ་སྟོན་པ་ལ། གང་དག་དངོས་པོ་འཇིག་པའི་བསམ་པས་ཟད་པ་ལ་ཟད་དོ་སྙམ་
པའི་ཤེས་པ་དང་། ཞེས་སོགས་གསུངས། དེ་དག་དགག་པ་ལ་རིགས་པ་དང་འགལ་བས་
དགག་པ་དང་། ཁས་བླངས་དང་འགལ་བས་དགག་པ་གཉིས། དང་པོ་ནི། ཕྱོགས་སྔ་མ་དེ་མི་
འཐད་པར་ཐལ། སྒྲིབ་པ་བདེན་གྲུབ་སྤངས་པའི་འགོག་བདེན་མེད་པའི་ཕྱིར། སྒྲིབ་པ་བདེན་
པར་གྲུབ་ན་དེ་ཡུལ་གྱི་གནས་ཚུལ་ལ་ཞུགས་པར་འགྱུར་ལ། དེ་ལྟར་ན་དེ་གཉེན་པོས་སྤོང་མི་
ནུས་པའི་ཕྱིར་ཞེས་སྟོན་པ་ལ། འགོག་པ་མེད་པའི་རང་བཞིན་ལ། །ཞེས་སོགས་རྩ་འགྲེལ་
གསུངས༑ གཉིས་པ་ནི། དངོས་སྨྲ་བས་སྒྲིབ་པ་བདེན་གྲུབ་ཏུ་འདོད་པ་དང་། སྟོན་པ་སངས་
རྒྱས་ཀྱིས་སྒྲིབ་པ་སྤངས་པར་འདོད་པ་ཁས་བླངས་ནང་འགལ་བ་ཡིན་ཏེ། སྒྲིབ་པ་བདེན་པར་
གྲུབ་ན། དེ་ཡུལ་གྱི་གནས་ཚུལ་ལ་ཞུགས་པས་གཉེན་པོས་སྤོང་མི་ནུས་པའི་ཕྱིར་ཞེས་སྟོན་པ་
ལ༑ གཞན་གྱི་ཆོས་རྣམས་ཀྱང་ཡོད་ལ། །ཞེས་སོགས་གསུངས།
འོ་ན་སྤང་བྱ་སྒྲིབ་པ་དང་དེ་སྤོང་བྱེད་ཀྱི་གཉེན་པོ་ཇི་ལྟ་བུ་ཞེ་ན། སྒྲིབ་པ་དེ་ལ་
ཐར་པ་ཙམ་ཐོབ་པ་ལ་གེགས་བྱེད་པ་གང་ཟག་གི་བདག་འཛིན་དང་། རང་རྒྱལ་གྱི་བྱང་ཆུབ་ཐོབ་
པ་ལ་གཙོ་བོར་གེགས་བྱེད་པ་གཟུང་བ་ཕྱི་རོལ་དོན་དུ་འཛིན་པའི་སྒྲིབ་པ་དང༌། ཐམས་ཅད་
མཁྱེན་པའི་གོ་འཕང་ཐོབ་པ་ལ་གཙོ་བོར་གེགས་བྱེད་པ་བདེན་འཛིན་དང་གསུམ་དུ་ཡོད་ཅིང་དེ་
དག་སྤོང་བྱེད་ཀྱི་གཉེན་པོ་རྣལ་འབྱོར་གྱི་ས་གསུམ་གསུངས་པའི་དང་པོ་གང་ཟག་གི་བདག་
མེད་རྟོགས་པའི་རྣལ་འབྱོར་གྱི་ས་འཆད་པ་ལ། དེ་ལ་སྐྱེ་བ་དང་འཇིག་པས་སྟོང་པའི་
ཕྱིར༑ ཞེས་སོགས་གསུངས། གཉིས་པ་གཟུང་འཛིན་རྫས་གཞན་གྱིས་སྟོང་བར་རྟོགས་པའི་
རྣལ་འབྱོར་གྱི་ས་འཆད་པ་ལ་སྔོན་པོ་དང་དེའི་བློ་དག ཅེས་སོགས་གསུངས། གསུམ་པ་བདེན་

སྟོང་རྟོགས་པའི་རྣལ་འབྱོར་གྱི་ས་འཆད་པ་ལ། དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་
ཕྱིར་སྒྱུ་མ་བཞིན་དུ་ངོ་བོ་ཉིད་མེད་པ་སྟེ་ཞེས་སོགས་གསུངས། རྣལ་འབྱོར་གྱི་ས་དང་པོ་འཆད་
པ་ལ། དགག་བྱ་གང་ཟག་གི་བདག་དེ་ངོས་བཟུང་བ། དེ་འགོག་བྱེད་ཀྱི་རིགས་པ་བཤད་
པ༑ སྒོམ་ཚུལ་དང་གསུམ། དང་པོ་ནི་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་རྟོག་པ་
ལྷན་སྐྱེས་དེས་ང་དེ་ཕུང་པོ་ལ་བརྟེན་ནས་བཏགས་པ་ཙམ་མ་ཡིན་པར་ཕུང་པོ་ལ་དབང་སྒྱུར་བ་
པོ་ལྟ་བུར་འཛིན་ལ་དེས་གཟུང་བ་ལྟར་གྲུབ་པ་ནི་གང་ཟག་གི་བདག་གོ །གཉིས་པ་ནི། ཉེར་
ལེན་གྱི་ཕུང་པོ་ཆོས་ཅན། ཕུང་པོ་ལ་བཏགས་པ་ཙམ་མ་ཡིན་པར་དེ་ལ་དབང་སྦྱར་བ་པོའི་གང་
ཟག་གི་བདག་གིས་སྟོང་སྟེ། སྐྱེ་འཇིག་ཅན་ཡིན་པའི་ཕྱིར། ཁྱབ་སྟེ། དེ་འདྲའི་གང་ཟག་གི་
བདག་དེ་ཡིན་ན། སྐྱེ་འཇིག་མི་བྱེད་པས་ཁྱབ་པའི་ཕྱིར།
གསུམ་པ་ནི། དེ་ལྟ་བུའི་གང་ཟག་གི་བདག་མེད་ལ་མཉམ་པར་བཞག་ནས་
བསྒོམ་པ་ཡིན་ལ། དེ་ལྟར་བསྒོམ་པས་རྗེས་ཐོབ་ཀྱི་གནས་སྐབས་སུ་གང་ཟག་གི་བདག་འཛིན་
འཁྲུལ་པར་ཁོང་དུ་ཆུད་པར་འགྱུར་རོ། །རྣལ་འབྱོར་གྱི་ས་གཉིས་པ་འཆད་པར་བྱེད་པ་ལ། ཕྱི་
རོལ་གྱི་དོན་ངོས་བཟུང་བ། དེ་འགོག་བྱེད་ཀྱི་རིགས་པ་བཤད་པ། སྒོམ་པའི་ཚུལ་དང་
གསུམ༑ དང་པོ་ནི། དབང་ཤེས་ལ་གཟུགས་སོགས་སྣང་བ་ན་རང་ལས་རྒྱང་ཆད་རྫས་གཞན་
དུ་སྣང་ལ་དེ་ལ་སྣང་བ་ལྟར་གྲུབ་པ་ནི་ཕྱི་དོན་འགོག་པའི་རིགས་པའི་དགག་བྱའོ། །གཉིས་པ་
ནི༑ སྔོན་པོ་ཆོས་ཅན། སྔོན་འཛིན་ཚད་མ་དང་རྫས་གཞན་མ་ཡིན་ཏེ། དེ་དང་ལྷན་ཅིག་
དམིགས་ངེས་ཡིན་པའི་ཕྱིར། གསུམ་པ་ནི། གཟུགས་འཛིན་རྫས་གཞན་གྱིས་སྟོང་པའི་སྟོང་
ཉིད་ལ་རྩེ་གཅིག་ཏུ་མཉམ་པར་བཞག་པའི་སྒོ་ནས་བསྒོམ། དེ་ལྟར་བསྒོམས་པས་རྗེས་ཐོབ་ཏུ་
དབང་ཤེས་ལ་ཕྱི་རོལ་དོན་གྱི་སྣང་བ་ཤར་བའི་ཚེ་སྣང་བ་འདི་དག་ནི་འཁྲུལ་བའོ་སྙམ་དུ་ཁོང་དུ་
ཆུད་པར་འགྱུར་རོ། །རྣལ་འབྱོར་གྱི་ས་དང་པོ་འདི་ཚོགས་སྦྱོར་གྱི་གནས་སྐབས་སུ་ཉོན་མོངས་

མངོན་གྱུར་བ་དབལ་གཞོམ་པ་དང་འཁོར་བ་ལས་ཡིད་འབྱུང་བ་སྐྱེད་པའི་ཕྱིར་དུ་བསྒོམ་
ཞིང་༑ མཐོང་ལམ་གྱི་གནས་སྐབས་སུ་གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བར་བྱ་
བའི་ཕྱིར་སྒོམ་པར་བྱེད་རྣལ་འབྱོར་གྱི་ས་གཉིས་པ་འདི་ཡང་བྱང་ཆུབ་སེམས་དཔས་གདུལ་བྱ་
རང་རྒྱལ་གྱི་རིགས་ཅན་རྗེས་སུ་བཟུང པར་བྱ་བའི་ཕྱིར་དུ་བསྒོམ་པ་ཡིན་གྱི། བསྒོམ་བྱའི་གཙོ་
བོར་བྱེད་པ་ནི་མ་ཡིན་ནོ། རྣལ་འབྱོར གྱི་ས་གསུམ་པ་འཆད་པ་ལ། དགག་བྱ་ཆོས་ཀྱི་བདག་
ངོས་བཟུང་བ། དེ་འགོག་བྱེད་ཀྱི་བསམ་བྱུང་གི་རིགས་པ། སྒོམ་བྱུང་གི་རྣལ་འབྱོར། སྒོམ་
པའི་དགོས་པ་སྟེ་བཞི། དང་པོ་ནི། རང་རྒྱུད་ཀྱི་ང་བདེན་པར་འཛིན་པའི་བདེན་འཛིན་ལྷན་སྐྱེས་
དེས་ང་དེ་བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་རང་གི་ཐུན་མོང་མ་ཡིན་
པའི་སྡོད་ལུགས་ཀྱི་ངོས་ནས་གྲུབ་པར་འཛིན་ལ། དེས་བཟུང་བ་ལྟར་གྲུབ་པ་ནི་དགག་བྱའི་
ཆོས་ཀྱི་བདག་ཡིན་ལ། གཉིས་པ་ནི། གཉིས་མེད་ཀྱི་ཤེས་པ་ཆོས་ཅན། བདེན་པར་མེད་
དེ༑ རྟེན་འབྲེལ་ཡིན་པའི་ཕྱིར། ཞེས་སོགས་འགོད། གསུམ་པ་ནི། ང་སོགས་ཆོས་ཐམས
ཅད་བདེན་པར་མེད་པ་ལ་རྩེ་གཅིག་ཏུ་མཉམ་པར་བཞག་པའི་སྒོ་ནས་བསྒོམ་མོ། །བཞི་པ་
ནི༑ མཐོང་ལམ་གྱི་སྐབས་སུ་བསྒོམས་པས་བདེན་འཛིན་ཀུན་བརྟགས་ཀྱི་ས་བོན་སྤང་ཤིང་ལྷན་
སྐྱེས་མངོན་གྱུར་བ་ཟིལ་གྱིས་མནན་ནས་ས་བོན་སྤོང་བྱེད་ཀྱི་གཉེན་པོ་འདྲེན་པར་བྱེད་པ་ཡིན་
ནོ༑ ༑དེས་ན་དངོས་སྨྲ་བས་སྒྲིབ་པ་བདེན་གྲུབ་ཏུ་འདོད་པ་དང་། སྟོན་པ་སངས་རྒྱས་ཀྱིས་སྒྲིབ་
པ་སྤངས་པར་འདོད་པ་ནི་བྱམས་པ་ཁོ་བོས་བཞད་གད་ཀྱི་གནས་སུ་གྱུར་ཏོ། །ཞེས་སྟོན་པ་
ལ༑ དེ་ལ་ཁོ་བོས་མཚར་དུ་བརྩིས། །ཞེས་སོགས་གསུངས། རིགས་པ་དེ་རྣམས་ལ་བརྟེན་
ནས་སྒྲིབ་པ་ལ་སོགས་པའི་ཆོས་ཐམས་ཅད་བདེན་པར་ཡོད་པའི་ཕྱོགས་བསལ་ནས་བདེན་པར་
མེད་པར་བསྒོམ་དགོས་སོ་ཞེས་སྟོན་པ་ལ། དེ་ལྟར་ཡོད་པའི་ཕྱོགས་བསལ་ནས། །ཞེས་
སོགས་གསུངས། འོ་ན་དེ་དག་དང་པོ་ནས་བདེན་པར་གྲུབ་པ་ལ་གཉེན་པོ་བསྒོམས་པས

བསལ་བ་སྟེ་མེད་པར་བྱས་པ་ཡིན་ནམ་ཞེ་ན། ཁམས་རང་བཞིན་གྱིས་རྣམ་པར་དག་པ་སྟེ་སྒྲིབ་
པ་རྣམས་དོན་དམ་པར་གྲུབ་པ་ཕྱིས་གཉེན་པོ་བསྒོམས་པས་བསལ་བ་སྟེ་མེད་པར་བྱས་པ་
དང་༑ བདག་མེད་རྣམ་པ་གཉིས་གཉེན་པོས་བསྒོམས་པས་སྔར་མེད་གསར་དུ་བཞག་པར་བྱ་བ་
ཅུང་ཟད་ཀྱང་མེད་དེ། བདེན་འཛིན་གཉིས་ཀྱི་ཞེན་ཡུལ་དང་བདེན་འཛིན་གཉིས་དོན་དམ་པར་
དང་པོ་ནས་ཡོད་མ་མྱོང་། བདག་མེད་རྣམ་པ་གཉིས་པོ་དེ་མེད་མ་མྱོང་བའི་ཕྱིར། འདིར་ཆོས་
ཐམས་ཅད་བདེན་སྟོང་དུ་བསྟན་པས་རྟག་མཐའ་སྤོང་ཞིང་། ཐ་སྙད་དུ་ཡོད་པར་བསྟན་པས་ཆད་
མཐའ་སྤོང་ངོ༌། །ཆོས་རྣམས་ཀྱི་གནས་ལུགས་འདི་དག་བདེན་གཉིས་ཟུང་འཇུག་གི་སྒོ་ནས་
ཉམས་སུ་ལེན་པ་ནི་དབུ་མའི་ལྟ་བ་དང་། དེ་དག་སྤྱོད་ཕྱོགས་ཐབས་ཀྱི་ཆ་རྒྱ་ཆེན་པོས་ཟིན་པའི་
སྒོ་ནས་ཡུན་རིང་དུ་བསྒོམས་པ་ལས་བླ་ན་མེད་པའི་བྱང་ཆུབ་ཆེན་པོ་འཐོབ་པར་བྱེད་དོ་ཞེས་སྟོན་
པ་ལ། འདི་ལ་བསལ་བྱ་ཅི་ཡང་མེད། །ཅེས་སོགས་གསུངས། དེའི་དོན་ཡང་སྒྱུ་མ་མཁན་གྱི་
སྔགས་རྫས་ཀྱིས་མིག་བསླད་པའི་གང་ཟག་གི་བློ་ངོར་སྒྱུ་མའི་གླང་པོས་སྒྱུ་མའི་གླང་པོ་གཞན་
ཞིག་ཕམ་པར་བྱེད་པར་སྣང་ཡང་དོན་ལ་ཕམ་པར་བྱེད་མི་ནུས་པ་བཞིན་དུ་བློ་ཀུན་རྫོབ་པ་ཐ་སྙད་
པའི་ཚད་མའི་ངོར་གཉེན་པོ་བརྫུན་པས་སྤང་བྱ་བརྫུན་པ་སྤོང་པ་ཡོད་ཀྱི་བློ་དོན་དམ་པ་འཕགས་
པའི་མཉམ་གཞག་ཡེ་ཤེས་ཀྱི་ངོ་བོར་དེ་མེད་ཅེས་པའི་དོན་ཡིན་ནོ། །མཐོང་ལམ་རྩེ་སྦྱོར་ཀྱི་
འབྲས་བུ་དེ་ལྟར་ཡིན་ན། དེའི་ངོ་བོ་ཇི་ལྟ་བུ་ཞེ་ན། སྦྱིན་སོགས་རེ་རེའི་ནང་དུ་དྲུག་དྲུག་ཚང་
བར་བསྡུས་ནས་ཉམས་སུ་ལེན་པའི་ཉམས་ལེན་གྱི་བྱ་བས་ཟིན་པའི་ཐེག་ཆེན་གྱི་བདེན་པ་མངོན་
རྟོགས་དེ་དེའི་ངོ་བོ་ཡིན་ཞེས་སྟོན་པ་ལ། སྦྱིན་པ་ལ་སོགས་རེ་རེར་ནི། །ཞེས་སོགས་
གསུངས༑ འདི་དག་གིས་དངོས་སུ་ཐེག་པ་ཆེན་པོའི་མཐོང་ལམ་བར་ཆད་མེད་ལམ་བསྟན་ཀྱང་
མཐོང་ལམ་རྩེ་སྦྱོར་ལ་བར་ཆད་མེད་ལམ་གྱིས་མ་ཁྱབ་སྟེ། ཐེག་ཆེན་གྱི་མཐོང་ལམ་ཡིན་
ན༑ མཐོང་ལམ་རྩེ་སྦྱོར་ཡིན་དགོས་པའི་ཕྱིར། མཐོང་ལམ་རྩེ་སྦྱོར་དེས་མཐོང་སྤང་ཤེས་སྒྲིབ་

བརྒྱ་རྩ་བརྒྱད་སྤངས་པ་དང་དུས་མཉམ་དུ་ཤེས་སྒྲིབ་དེ་དག་གི་རྒྱུར་གྱུར་པའི་ཉོན་མོངས་བརྒྱ་
རྩ་བརྒྱད་ཀྱང་སྤངས་པ་ཡིན་ལ་བརྒྱ་རྩ་བརྒྱད་དུ་འབྱེད་ཚུལ་ནི། འདོད་ཁམས་སུ་འཇུག་པ་
གཟུང་རྟོག་དགུ། ལྡོག་པ་གཟུང་རྟོག་དགུ། རྫས་འཛིན་རྟོག་པ་དགུ། བཏགས་འཛིན་རྟོག་པ་
དགུ་སྟེ་སོ་དྲུག་ཏུ་ཡོད་ལ། དེ་བཞིན་དུ་ཁམས་གོང་མ་གཉིས་སུ་ཡང་ཡོད་དོ། །ཐེག་ཆེན་གྱི་
མཐོང་ལམ་བར་ཆད་མེད་ལམ་པ་དེས་མཐོང་སྤང་སྤངས་མ་ཐག་རྩེ་སྦྱོར་དུ་གྱུར་པའི་རྣམ་གྲོལ་
ལམ་ཐོབ་ཅེས་སྟོན་པ་ལ། དེ་ནས་སེངྒེ་རྣམ་བསྒྱིངས་པའི། །ཞེས་སོགས་གསུངས། ཐེག་ཆེན་
གྱི་མཐོང་ལམ་རྣམ་གྲོལ་ལམ་ལ་གནས་པའི་སེམས་དཔའ་དེ་ལ་མཐོང་སྤང་གི་འཇིགས་པ་མི་
འབྱུང་བས་མཉམ་གཞག་ཏུ་སེངྒེ་རྣམ་པར་བསྒྲིངས་པ་ལྟ་བུའི་ཏིང་ངེ་འཛིན་ལ་གནས་ནས་རྗེས་
ཐོབ་ཏུ་རྟེན་འབྲེལ་ལུགས་མཐུན་དང་ལུགས་མི་མཐུན་ལ་རྟོག་པར་བྱེད་དོ་ཞེས་སྟོན་པ་ལ། རྟེན་
ཅིང་འབྲེལ་འབྱུང་ལུགས་མཐུན་དང་། །ཞེས་སོགས་གསུངས། མཐོང་ལམ་རྩེ་སྦྱོར་གྱི་སྐབས་
འདིར་རྟེན་འབྲེལ་ལུགས་འབྱུང་ལུགས་བཟློག་ཏུ་སྒོམ་ཚུལ་འཆད་པའི་རྒྱུ་མཚན་ཡོད་
དེ༑ གདུལ་བྱ་ཐེག་དམན་གྱི་རིགས་ཅན་རྗེས་སུ་འཛིན་པ་ལ། རྟེན་འབྲེལ་གྱི་གནས་ཚུལ་སྟོན་
དགོས༑ དེ་སྟོན་པ་ལ་བྱང་འཕགས་རང་ཉིད་ཀྱིས་གནས་ཚུལ་དེ་དག་ཤེས་དགོས་པའི་ཕྱིར།
༈ འདིར་བརྟེན་འབྲེལ་གྱི་མཐའ་དཔྱད་པ་ལ། སྤྱིའི་མཚན་ཉིད། སོ་སོའི་དབྱེ་
བསྡུ༑ རྐྱེན་དུ་འགྱུར་ཚུལ། རང་རང་གི་བྱེད་ལས། ཚེ་དུ་ལ་རྫོགས་དཔྱད་པ། ས་མཚུངས་
ལ་དཔྱད་པ། སྒོམ་པའི་དགོས་པ་སྟེ་བདུན། དང་པོ་ནི། ལྟོས་ནས་གྲུབ་པ། རྟེན་འབྲེལ་གྱི་
མཚན་ཉིད། དེ་མ་ཡིན་པའི་ཆོས་མེད་དེ། ཆོས་ཐམས་ཅད་རང་གི་ཆ་ཤས་ལ་ལྟོས་པའི་ཕྱིར་
ཏེ༑ དབུ་མ་རྩ་ཤེས་ལས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་
ནོ། །ཞེས་གསུངས་པའི་ཕྱིར། དེ་ལ་དབྱེ་ན། འདུས་བྱས་སུ་གྱུར་པའི་རྟེན་འབྲེལ་
དང་༑ འདུས་མ་བྱས་སུ་གྱུར་པའི་རྟེན་འབྲེལ་གཉིས། དང་པོ་འཆད་པ་ལ། བྱེ་བྲག་རྣམ་པར་

འབྱེད་པའི་མདོ་ལས། འདི་ཡོད་པས་ན་འདི་འབྱུང༌། འདི་སྐྱེས་པའི་ཕྱིར། འདི་སྐྱེས་པ་
སྟེ༑ འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་པར་ཤེས་
པ༑ རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་
མཆེད་དྲུག སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་
གྱིས་སྲེད་པ། སྲེད་པའི་རྐྱེན་གྱིས་ལེནཔ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་
བ༑ སྐྱེ་བའི་རྐྱེན་གྱིས་རྒ་ཤི། རྒ་ཤིའི་རྐྱེན་གྱིས་མྱ་ངན་དང་སྨྲེ་སྔགས་འདོན་པ་དང་། སྡུག་
བསྔལ་བ་དང་། ཡིད་མི་བདེ་བ་དང་འཁྲུག་པ་ལ་སོགས་པ་སྡུག་བསྔལ་གྱི་ཕུང་པོ་འབའ་ཞིག་
པ་འདི་འབྱུང་བར་འགྱུར་རོ། །ཞེས་གསུངས་པའི་ཕྱིར། མངོནཔ་ཀུན་བཏུས་ལས། གཡོ་བ་
མེད་པའི་རྐྱེན་ལས་བྱུང་བ་དང་། མི་རྟག་པའི་རྐྱེན་ལས་བྱུང་བ་དང་། ནུས་པའི་རྐྱེན་ལས་བྱུང་
བའི་ཕྱིར་རོ། །ཞེས་གསུངས། དེ་དག་གི་དོན་ནི། འདི་ཡོད་པས་ནི་འདི་འབྱུང་། ཞེས་
དང་༑ གཡོ་བ་མེད་པའི་རྐྱེན་ལས་བྱུང་བ་ཞེས་པ་གཉིས་ཀྱི་དངོས་པོ་རྣམས་རྒྱུ་མེད་དུ་འབྱུང་བ་
བཅད་ནས་རྒྱུ་དང་བཅས་པར་བསྟན། འདི་སྐྱེས་པའི་ཕྱིར། འདི་སྐྱེས་པ་སྟེ། ཞེས་དང་། མི་
རྟག་པའི་རྐྱེན་ལས་བྱུང་བ་ཞེས་པ་གཉིས་ཀྱི་དངོས་པོ་རྣམས་རྒྱུ་ཐམས་ཅད་ལས་སྐྱེ་བ་བཅད་
ནས་རང་གི་རྒྱུ་ལས་སྐྱེ་པར་བསྟན། དེས་ན་རང་གི་རྒྱུར་གྱུར་པའི་གཡོ་བ་མེད་པའི་རྐྱེན་ལས་
བྱུང་བ་སོགས་ཁྱད་ཆོས་གསུམ་དང་ལྡན་པའི་དངོས་པོར་དམིགས་པ་དེ། འདུས་བྱས་སུ་གྱུར་
པའི་རྟེན་འབྲེལ་གྱི་མཚན་ཉིད། དེ་ལ་ཡང་སྐྱེས་བུའི་རྒྱུད་ཀྱིས་བསྡུས་པའི་དེ་དང་། དེས་མ་
བསྡུས་པའི་དེ་གཉིས་སུ་ཡོད། གཉིས་པ་སོ་སོའི་དབྱེ་བསྡུ་ལ། ཀུན་ནས་ཉོན་མོངས་ཕྱོགས་ཀྱི་
རྟེན་འབྲེལ་དེ་ལ་མ་རིག་པ་ནས་རྒ་ཤིའི་བར་བཅུ་གཉིས་སུ་ཡོད། མ་རིག་པ་ལ་སྒྲས་བརྗོད་
རིགས་ཀྱི་སྒོ་ནས་དབྱེ་ན། ཉོན་མོངས་ཅན་གྱི་དེ་དང་། ཉོན་མོངས་ཅན་མ་ཡིན་པའི་དེ་གཉིས་སུ་
ཡོད་པ་ལས། ཕྱི་མ་ནི། བདེན་འཛིན་ལྟ་བུ་ལ་འཇོག་པས་མ་རིག་པ་མ་ཡིན་ཏེ། མ་རིག་པ་

ཡིན་ན། ཉོན་མོངས་ཅན་གྱི་དེ་ཡིན་པས་ཁྱབ་པའི་ཕྱིར། དེས་ན་གང་ཟག་གི་བདག་མེད་རྟོགས་
པའི་རིག་པ་ཡེ་ཤེས་དང་འཛིན་སྟངས་དངོས་སུ་འགལ་བའི་ཤེས་རབ་ཉོན་མོངས་ཅན་
དང་༑ སེམས་བྱུང་རྨོངས་ཙམ་གང་རུང་གིས་བསྡུས་པའི་ཉོན་མོངས་སུ་དམིགས་པ། མ་རིག་
པའི་མཚན་ཉིད་ཡིན་ཏེ། ཚད་མ་རྣམ་འགྲེལ་ལས། རིག་པའི་མི་མཐུན་ཕྱོགས་ཕྱིར་
དང༌༑ ༑སེམས་བྱུང་ཉིད་ཀྱིས་དམིགས་པའི་ཕྱིར། །ལོག་པར་དམིགས་ཉིད་མ་རིག་
པར༑ ༑གསུངས་ཕྱིར་གཞན་ནི་རིགས་མ་ཡིན། །ཞེས་གསུངས་པའི་ཕྱིར་དང་། མཛོད་ལས་
ཀྱང་༑ རིག་པའི་མི་མཐུན་ཕྱོགས་ཆོས་གཞན། །མ་རིག་མི་མཛའ་རྫུན་སོགས་བཞིན། །ཞེས་
གསུངས་པའི་ཕྱིར་དང་། ཚད་ལྡན་གྱི་གཞུང་རྣམས་སུ་རེས་འགའ་གང་ཟག་གི་བདག་འཛིན་
འཁོར་བའི་རྩ་བར་བསྟན། རེས་འགའ་མ་རིག་པ་འཁོར་བའི་རྩ་བར་བསྟན་ཅིང་མ་རིག་པ་
འཁོར་བའི་རྩ་བར་འཇོག་པ་ཡང་མ་རིག་པ་གང་ཟག་གི་བདག་འཛིན་ཡིན་པའི་རྒྱུ་མཚན་གྱིས་
བཞག་པའི་ཕྱིར་ཏེ། ཚད་མ་རྣམ་འགྲེལ་ལས། གང་ཞིག་བདག་མཐོང་དེ་ལ་ནི། །ཞེས་སོགས་
དང་༑ ཉེས་པ་རྣམ་པ་ཐམས་ཅད་དག །འཇིག་ཚོགས་ལྟ་ལས་སྐྱེས་པ་ཡིན། །དེ་མ་རིག་དེར་
དེ་ལ་ཆགས། །དེ་ལས་ཞེ་སྡང་ལ་སོགས་འབྱུང་། །དེ་ཉིད་ཀྱིས་ན་ཉེས་རྣམས་ཀྱི། །རྒྱུ་ནི་གཏི་
མུག་ཡིན་པར་གསུངས། །ཞེས་གསུངས་པའི་ཕྱིར། དེས་ན་མ་རིག་པ་དེ་ལ་དབྱེ་ན། དེ་ཁོ་ན་
ཉིད་ལ་རྨོངས་པའི་མ་རིག་པ་དང༌། །ལས་འབྲས་ལ་རྨོངས་པའི་མ་རིག་པ་གཉིས། །དང་པོ་
དེ་ལ་བསོད་ནམས་ཀྱི་ལས། བསོད་ནམས་མ་ཡིན་པའི་ལས། མི་གཡོ་བའི་ལས་གསོག་པའི་
གཞིར་གྱུར་པའི་མ་རིག་པ་གསུམ་དུ་ཡོད་ལ། ཡན་ལག་བཅུ་གཉིས་ཀྱི་ཐོག་མའི་མ་རིག་པ་དེ་
ལ་དེ་ཁོ་ན་ཉིད་ལ་རྨོངས་པའི་མ་རིག་པ་གཙོ་ཆེ་བ་ཡིན་ཏེ། འདི་ལ་ཡང་སྲིད་ཕྱི་མའི་རྣམ་སྨིན་
གྱི་ཕུང་པོ་འཕེན་བྱེད་ཀྱི་ལས་གསུམ་ཀུན་ནས་སློང་བའི་མ་རིག་པ་གསུམ་གཙོ་ཆེ་བའི་ཕྱིར། འོ་
ན་ལས་གསུམ་གསོག་ཚུལ་ཇི་ལྟ་བུ་ཡིན་ཞེ་ན། རྟེན་འབྲེལ་གྱི་གནས་ཚུལ་ལམ་རང་བཞིན་མི་

ཤེས་པའི་དབང་གིས་ཕུང་པོ་སོགས་ལ་ཆགས་དེའི་དབང་གིས་བདག་དང་བདག་གི་བ་ལ་
ཆགས་ནས་ཚོ་འདིའི་བདེ་བ་འདོད་ནས་སྲོག་གཅོད་པ་སོགས་མི་དགེ་བའི་ལས་གསོག་ཕྱི་མའི་
བདེ་བ་འདོད་ནས་སྦྱིན་པ་གཏོང་བ་སོགས་དགེ་བའི་ལས་གསོག ཁམས་གོང་མའི་བདེ་བ་དང་
དེར་སྐྱེ་བར་འདོད་ནས་ཁམས་གོང་མའི་ཉེར་བསྡོགས་བསྒོམ་པ་སོགས་མི་གཡོ་བའི་ལས་
གསོག་པར་བྱེད་དོ། །ལས་འབྲས་ལ་རྨོངས་པའི་མ་རིག་པ་ནི་ལས་རྒྱུ་འབྲས་ཀྱི་རྣམ་དབྱེ་མི་
ཤེས་པའི་དབང་གིས་མི་དགེ་བའི་ལས་འབའ་ཞིག་གསོག་པའི་གཞིར་གྱུར་པའི་མ་རིག་པ་ལྟ་བུ་
སྟེ༑ སྤྱོད་འཇུག་ལས། སྡུག་བསྔལ་འདོར་འདོད་སེམས་ཡོད་ཀྱང་། །སྡུག་བསྔལ་ཉིད་ལ་
མངོན་པར་རྒྱུག །བདེ་བ་འདོད་ཀྱང་གཏི་མུག་པས། །རང་གིས་བདེ་བར་དགྲ་ལྟར་
འཇོམས༑ ༑ཞེས་གསུངས་པའི་ཕྱིར། འོ་ན་ཡན་ལག་བཅུ་གཉིས་ཀྱི་ཐོག་མའི་མ་རིག་པ་དེ་
མཐོང་སྤང་དང་སྒོམ་སྤང་གང་ཡིན་ཞེ་ན། འདི་ལ་དོན་གསང་མཁན་པོ་ན་རེ། མཐོང་སྤང་ཡིན་
ཏེ༑ སྒོམ་སྤང་ཡིན་ན་དེ་འཕགས་རྒྱུད་ལ་ཡོད་དགོས་པ་ལས་དེ་འཕགས་རྒྱུད་ལ་མེད་པའི་ཕྱིར་
ཏེ༑ བདེན་པ་མཐོང་ལ་འཕེན་པ་མེད། །ཅེས་གསུངས་པའི་ཕྱིར། ཞེས་ཟེར་བ་མི་འཐད་དེ། དེ་
མཐོང་སྤང་ཡིན་ན། གྲུབ་མཐས་བློ་མ་བསྒྱུར་བའི་བྱ་རི་དྭགས་སོགས་ཀྱི་རྒྱུད་ལ་མེད་དགོས་པ་
ལས་དེ་དག་གི་རྒྱུད་ལ་དེ་ཡོད་པའི་ཕྱིར་ཏེ། དེ་དག་གིས་འཁོར་བར་སྐྱེ་བའི་ལས་གསར་དུ་
གསོག་པ་ཡོད་པའི་ཕྱིར་དེ་སྒོམ་སྤང་ཁོ་ནར་ངེས་པ་ཡང་མ་ཡིན་ཏེ། དེར་གྱུར་པའི་མཐོང་སྤང་
ཡོད་པའི་ཕྱིར་ཏེ། མཐོང་སྤང་དུ་གྱུར་པའི་མ་རིག་པས་ཀུན་ནས་བསླངས་ནས་འཕེན་བྱེད་ཀྱི་
ལས་གསར་དུ་གསོག་པ་ཡོད་པའི་ཕྱིར། དེས་ན་དེ་ལ་མཐོང་སྤང་དང་སྒོམ་སྤང་གི་ཆ་གཉིས་
ཀ་ཡོད་ཅིང་རྒྱུན་ཞུགས་འབྲས་གནས་ཀྱིས་མཐོང་སྤང་དུ་གྱུར་པའི་དེའི་ཆ་སྤངས་ལ་སྒོམ་སྤང་
དུ་གྱུར་པའི་དེའི་ཆ་མ་སྤངས་པ་ཡིན་ཏེ། རྣལ་འབྱོར་སྤྱོད་པའི་ས་ལས། རྒྱུན་དུ་ཞུགས་པས་
ཡན་ལག་དུ་ཞིག་སྤངས་ཞེ་ན། ཐམས་ཅད་ཀྱི་ཕྱོགས་གཅིག་སྟེ། གང་ཡང་རུང་བ་རིལ་གྱི་

སྤངས་པ་ནི་མ་ཡིན་ནོ། །ཞེས་གསུངས་པའི་ཕྱིར། དེས་ན་རྒྱུ་འབྲས་ཚར་གཅིག་གིས་བསྡུས་
པའི་ཀུན་ནས་ཉོན་མོངས་ཕྱོགས་ཀྱི་རྟེན་འབྲེལ་ཡན་ལག་བཅུ་གཉིས་ཀྱི་ནང་ཚན་ཡང་
ཡིན༑ རང་གི་འབྲས་བུར་གྱུར་པའི་རྒྱུ་འབྲས་ཚར་གཅིག་གིས་བསྡུས་པའི་ཀུན་ནས་ཉོན་མོངས་
ཕྱོགས་ཀྱི་རྟེན་འབྲེལ་ཡན་ལག་བཅུ་གཉིས་ཀྱི་ཡན་ལག་གཉིས་པ་འདུ་བྱེད་ཀྱི་ལས་གསར་དུ་
གསོག་པའི་གཞིར་གྱུར་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་གྱུར་པའི་མ་རིག་པར་
དམིགས་པ། རྒྱུ་འབྲས་ཚར་གཅིག་གིས་བསྡུས་པའི་ཀུན་ནས་ཉོན་མོངས་ཕྱོགས་ཀྱི་རྟེན་འབྲེལ་
ཡན་ལག་བཅུ་གཉིས་ཀྱི་ཐོག་མར་གྱུར་པའི་མ་རིག་པའི་མཚན་ཉིད། གཉིས་པ་འདུ་བྱེད་ནི་མ་
རིག་པས་ཀུན་ནས་བསླངས་ནས་བསགས་པའི་ལས་གཙོ་བོར་གྱུར་པ་ཡིན་ལ། དེ་ལ་ཡང་
བསོད་ནམས་ཀྱི་ལས། བསོད་ནམས་མ་ཡིན་པའི་ལས། མི་གཡོ་བའི་ལས་ཏེ་གསུམ། དང་
པོ་ནི། འདོད་པའི་བདེ་འགྲོའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་ལྟ་བུ། གཉིས་པ་ནི། ངན་
འགྲོའི་རྣམ་སྨིན་གྱི་ཕུང་པོ་འཕེན་བྱེད་ཀྱི་ལས་ལྟ་བུ། གསུམ་པ་ནི། ཁམས་གོང་མའི་རྣམ་སྨིན་
གྱི་ཕུང་པོ་འཕེན་བྱེད་ཀྱི་ལྟ་བུའོ། །མི་གཡོ་བའི་ལས་གསོག་ཚུལ་དཔེར་བརྗོད་ན། རང་རྒྱུད་ཀྱི་
གང་ཟག་གི་བདག་འཛིན་ལྷན་སྐྱེས་ཀྱིས་ཀུན་ལས་བསླངས་ནས་བསམ་གཏན་དང་པོ་སོགས་སུ་
སྐྱེ་བར་འདོད་ནས་དེར་སྐྱེ་བའི་ཕྱིར་དུ་སེམས་གནས་པའི་ཐབས་དགུ་ལ་བརྩོན་བཞིན་པ་ནས་
ཉེར་བསྡོགས་མ་རྫོགས་ཀྱི་བར་བུ་འཕེན་བྱེད་ཀྱི་ལས་དེ་གསོག་པ་ཡིན་ལ། ཉེར་བསྡོགས་
རྫོགས་ནས་དངོས་གཞི་ཐོབ་པ་ན་འཕེན་བྱེད་ཀྱི་ལས་བསགས་ཟིན་པས་དངོས་གཞི་དེ་ནི་དེའི་སྐྱེ་
བ་འགྲུབ་བྱེད་དོ། །གསུམ་པ་རྣམ་ཤེས་ནི་དང་པོ་མ་རིག་པས་ཀུན་ནས་བསླངས་ནས་གཉིས་པ་
འདུ་བྱེད་ཀྱི་ལས་གསོག་པའི་གཞིར་གྱུར་པའི་རྣམ་ཤེས་དེ་ཉིད་ཡིན་ལ། འདི་ཡང་ཀུན་གཞི་
བཞེད་པ་རྣམས་ཀྱིས་ཀུན་གཞིའི་རྣམ་པར་ཤེས་པ་ལ་འདོད་ཀྱང་འདིར་ནི་ཡིད་ཀྱི་རྣམ་པར་ཤེས་
པ་ལ་འདོད་དོ། །གསུམ་པ་རྣམ་ཤེས་ཀྱི་རྟེན་འབྲེལ་འདི་འདུ་བྱེད་ཀྱི་ལས་གསོག་པའི་སྔ་རོལ་

དང་༑ ལས་དེ་གསོག་བཞིན་པ་དང་བསགས་ཟིན་པའི་གནས་སྐབས་གསུམ་ག་ན་ཡོད་ནའང་རྒྱུ་
འབྲས་ཚར་གཅིག་གིས་བསྡུས་པའི་གསུམ་པ་རྣམ་ཤེས་འདི་དེའི་གཉིས་པ་འདུ་བྱེད་ཀྱི་ལས་
གསོག་བཞིན་པའི་གནས་སྐབས་སུ་གཙོ་ཆེ་བ་ཡིན་ནོ། །འོ་ན་འདུ་བྱེད་ཀྱི་རྐྱེན་གྱིས་རྣམ་པར་
ཤེས་པ་ཞེས་གསུངས་པ་དང་ཇི་ལྟར་མི་འགལ་ཞེ་ན། མི་འགལ་ཏེ། རྒྱུ་འབྲས་གཞན་གྱི་འདུ་
བྱེད་ཀྱིས་གཞན་གྱི་རྣམ་ཤེས་བསྐྱེད་པ་ལ་དགོངས་ཀྱི་ཚར་གཅིག་གི་དབང་དུ་བྱས་ནས་
གསུངས་པ་མ་ཡིན་པའི་ཕྱིར། དཔེར་ན་ཚོར་བའི་རྐྱེན་གྱིས་སྲེད་པ་ཞེས་གསུངས་པ་བཞིན་
ནོ༑ ༑མ་རིག་པས་ཀུན་ནས་བསླངས་ནས་བསགས་པའི་ལས་ཀྱི་དབང་གིས་རྣམ་པར་ཤེས་པ་
མའི་མངལ་དུ་ཉིང་མཚམས་སྦྱར་མ་ཐག་པའི་སྐྱེ་མཆེད་དང་པོ་ལྔ་པོ་མ་དོད་གོང་གི་ནུ་ནུར་པོ་ལ་
སོགས་པའི་གནས་སྐབས་ན་མིང་གཟུགས་གྲུབ་པ་ཡིན་ལ་ནུར་ནུར་པོ་གཟུགས་ཀྱི་ཕུང་པོ་དང་
གཞན་བཞི་མིང་གི་ཕུང་པོའོ། །དེ་ཆེར་འཕེལ་བ་ལ་བརྟེན་ནས་སྐྱེ་མཆེད་དང་པོ་ལྔ་གསལ་བར
དོད་པའི་གནས་སྐབས་ཀྱི་ཕུང་པོ་དེ་སྐྱེ་མཆེད་ཀྱི་རྟེན་འབྲེལ། དེ་ལ་དྲུག་ཏུ་ཡོད་དོ། །དེ་ཆེར་
འཕེལ་ཏེ་ཡུལ་དབང་རྣམ་ཤེས་གསུམ་འདུས་པའི་གནས་སྐབས་ཀྱི་སེམས་བྱུང་དེ་རེག་པའི་རྟེན་
འབྲེལ༑ དེ་ལ་མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་དྲུག་ཏུ་ཡོད། དེ་
ཆེར་འཕེལ་བ་ལས་སེམས་གདུང་བར་མ་ཅི་རིགས་མྱོང་བའི་གནས་ཀྱི་སྐབས་ཀྱི་སེམས་བྱུང་དེ་
ཚོར་བའི་རྟེན་འབྲེལ། དེ་ལ་ཡང་མིག་གི་འདུས་ཏེ་རེག་པའི་ཚོར་བ་སོགས་དྲུག་གོ །སྲེད་པ་ནི་
ཚོར་བའི་མཐུས་ཡུལ་ལ་སྲེད་ཅིང་ཆགས་པའི་སེམས་བྱུང་ཞིག་ཡིན་ལ། དེ་ལ་ཡང་འདོད་པའི་
སྲེད་པ། གཟུགས་ཀྱི་སྲེད་པ། གཟུགས་མེད་ཀྱི་སྲེད་པ་དང་གསུམ། དང་པོ་ནི། འདོད་ཡོན་
ལ་སྲེད་པའི་འདོད་ཆགས་ལྟ་བུ། གཉིས་པ་ནི། བསམ་གཏན་དང་པོ་གསུམ་གྱི་གནས་སྐབས་
ཀྱི་བདེ་བ་ལ་སྲེད་པའི་འདོད་ཆགས་དང་། བསམ་གཏན་བཞི་བའི་གནས་སྐབས་ཀྱི་བཏང་
སྙོམས་ལ་སྲེད་པའི་འདོད་ཆགས་ལྟ་བུ། གསུམ་པ་ནི། གཟུགས་མེད་ཀྱི་བཏང་སྙོམས་ལ་སྲེད་

པའི་འདོད་ཆགས་ལྟ་བུ།ལེན་པ་ནི་སྲེད་པའི་མཐུས་ཡུལ་ལེན་པའི་གནས་སྐབས་ཀྱི་སེམས་
བྱུང་དེ་ཉིད་ཡིན་ལ། དེ་ལ་ཡང་འདོད་པ་ཉེ་བར་ལེན་པ། ལྟ་བ་ཉེ་བར་ལེན་པ། བདག་ཏུ་ལྟ་བ་
ཉེ་བར་ལེན་པ། ཚུལ་ཁྲིམས་དང་བརྟུལ་ཞུགས་མཆོག་འཛིན་ཉེ་བར་ལེན་པ་སྟེ་བཞིའོ། །དང་
པོ་ནི། འདོད་ཡོན་ལྔ་ལ་ཆགས་པ་ལྟ་བུ། གཉིས་པ་ནི། ལྟ་ངན་དྲུག་ཅུ་རྩ་གཉིས་ལ་ཆགས་པ་
ལྟ་བུ། གསུམ་པ་ནི། བདག་དང་བདག་གི་བ་ལ་ཆགས་པ་ལྟ་བུ། བཞི་པ་ནི། ཟས་གཅོད་པ་
དང་མེད་ལྔ་བསྟེན་པ་སོགས་ཚུལ་ཁྲིམས་ངན་པ་དང་། ཁྱི་ཕག་གི་བརྟུལ་ཞུགས་ལྟ་བུའི་བརྟུལ་
ཞུགས་ངན་པ་ལ་ཆགས་པ་ལྟ་བུ། སྲིད་པ་ནི་ལེན་པའི་མཐུས་སྲིད་པ་ཡང་སྲིད་ཕྱི་མ་འགྲུབ་རུང་
དུ་གྱུར་པའི་ལས་ནུས་པ་མཐུ་ཅན་དུ་གྱུར་པ་དེ་ཉིད་ཡིན་ནོ། །སྲིད་པའི་མཐུས་རྣམ་ཤེས་མའི་
མངལ་དུ་ཉིང་མཚམས་སྦྱར་མ་ཐག་པའི་གནས་སྐབས་དེ་ཉིད་སྐྱེ་བ་ཡིན་ན། སྤྱིར་སྐྱེ་བ་
ལ༑ རྫུས་སྐྱེས། མངལ་སྐྱེས། དྲོད་གཤེར་སྐྱེས། སྒོང་སྐྱེས་ཏེ་བཞི་ཡོད། རྒ་ཤིའི་རྒ་བ་ནི་ན་
ཚོད་གཞན་དང་གཞན་དུ་འགྱུར་བའི་གནས་སྐབས་ཡིན་ལ། ཤི་བ་ནི་སྲོག་གི་དབང་པོ་རང་
དབང་མེད་པར་འགགས་པའོ། །དེ་གཉིས་ཡན་ལག་གཅིག་ཏུ་འདྲེན་པའི་རྒྱུ་མཚན་ཡོད་
དེ༑ གང་ཟག་ཁ་ཅིག་མ་རྒས་པར་འཆི་བ་ཡོད་པའི་ཕྱིར། མྱ་ངན་དང་སྨྲེ་སྔགས་འདོན་པ་དང་
སྡུག་བསྔལ་བ་དང་ཡིད་མི་བདེ་བ་སོགས་ཡན་ལག་བཅུ་གཉིས་ཀྱི་ཡན་ལག་ཏུ་སོ་སོར་མི
འདྲེན་པའི་རྒྱུ་མཚན་ཡོད་དེ། ཐ་མལ་པ་རྣམས་འཆི་བའི་ཚེ་དེ་རྣམས་ངེས་པར་འབྱུང་བ་མ་ངེས་
པའི་ཕྱིར་ཏེ། གང་ཟག་ཁ་ཅིག་ཡིད་བདེ་བཞིན་དུ་འཆི་བ་ཡོད་པའི་ཕྱིར། ཡན་ལག་བཅུ་གཉིས་
པོ་འདི་དག་བསྡུ་ན། རྒྱུ་འབྲས་ཚར་གཉིས་སུ་འདུ་བ་ཡིན་ཏེ། འཕེན་བྱེད་ཀྱི་རྒྱུ་འབྲས་དང་
འགྲུབ་བྱེད་ཀྱི་རྒྱུ་འབྲས་གཉིས་སུ་འདུ་བའི་ཕྱིར་ཏེ། མ་རིག་པ་འདུ་བྱེད་རྒྱུ་དུས་ཀྱི་རྣམ་པར་
ཤེས་པ་གསུམ་པོ་དེ་འཕེན་བྱེད་ཀྱི་རྒྱུ། མིང་གཟུགས་ནས་རྣམ་པར་ཤེས་པའི་བར་ལྔ་འཕངས་
པའི་འབྲས་བུ། སྲེད་ལེན་སྲིད་པ་གསུམ་པོ་འགྲུབ་བྱེད་ཀྱི་རྒྱུ། སྐྱེ་བ་དང་རྒ་ཤི་གཉིས་གྲུབ་

འབྲས་སུ་བསྡུ་བའི་ཕྱིར། མ་རིག་པས་བདེན་བཞིའི་གནས་ལུགས་ཇི་ལྟ་བ་བཞིན་མི་ཤེས་པའི་
དབང་གིས་འདུ་བྱེད་ཀྱི་ལས་གསོག་ཅིང་། ལས་དེའི་བག་ཆགས་རྣམ་ཤེས་ཀྱི་སྟེང་དུ་བསྒོས་
ནས་རྣམ་ཤེས་སྐྱེ་བ་ཕྱི་མའི་སྐྱེ་གནས་སུ་འཇུག་པ་སོགས་ཀྱི་སྒོ་ནས་ཕྱི་མའི་མིང་གཟུགས་ནས་
ཚོར་བའི་བར་འཕེན་ལ། ཚོར་བ་ལ་ཆགས་པའི་སེམས་དང་ལེན་པ་གཉིས་ཀྱིས་སྔར་གྱི་འདུ་
བྱེད་ཀྱི་ལས་ལ་གསོས་འདེབས་ཤིང་སྲིད་པས་ཡང་སྲིད་ཕྱི་མའི་ཕུང་པོ་འགྲུབ་རུང་དུ་བྱས་ནས་
སྐྱེ་བ་དང་རྒ་ཤི་གཉིས་འགྲུབ་པར་བྱེད་པའི་ཕྱིར། ཚོར་བ་ལ་ཆགས་པའི་སྲེད་པ་ཞེས་པ་ཡང
སྲེད་པ་དེ་རང་གི་རྒྱུར་གྱུར་པའི་ཚོར་བ་ཞིག་ལ་ཆགས་པའི་སྲེད་པ་ཡིན་པས་དེ་ལྟར་བསྟན་
གྱི༑ རྟེན་འབྲེལ་ཚར་གཅིག་གི་དབང་དུ་བྱས་པའི་སྲེད་པ་ནི་དེའི་ཚོར་བ་ལ་ཆགས་པར་བསྟན་པ་
ནི་མ་ཡིན་ནོ། །འོ་ན་རྒྱུ་འབྲས་ཚར་གཅིག་གི་རྟེན་འབྲེལ་ཡན་ལག་བཅུ་གཉིས་པོ་འདི་གང་ཟག་
གཅིག་འཁོར་བར་སྐྱེ་བ་ལེན་ཐེབས་གཅིག་གི་དབང་དུ་བྱས་ནས་སྟོན་ནམ་གཉིས་ཀྱི་དབང་དུ་
བྱས་ནས་སྟོན། དང་པོ་ལྟར་ན། གང་ཟག་དེ་རྒྱུད་ཐ་དད་པ་གཉིས་སུ་འགྱུར་ལ། ཕྱི་མ་ལྟར་
ན༑ ཡན་ལག་བཅུ་གཉིས་པོ་དེའི་རྒྱུ་རྣམས་ལས་ཉོན་གཉིས་དང་འབྲས་བུ་རྣམས་སྡུག་བདེན་དུ་
བསྡུས་ནས་འཁོར་བར་སྐྱེ་ཚུལ་བསྟན་པ་དང་འགལ་ལོ་ཞེ་ན། ཕྱི་མ་ཁས་ལེན་གྱི། སྔ་མ་
མཁས་མི་ལེན་ཀྱང་སྐྱོན་མེད་དེ། མ་རིག་པ་འདུ་བྱེད་རྣམ་ཤེས་གསུམ་གྱི་འཕངས་འབྲས་མིང་
གཟུགས་སོགས་བཞི་འགྲུབ་པ་སྲེད་ལེན་སྲིད་པ་གསུམ་གྱིས་གསོས་བཏབ་པ་ལ་ངེས་པར་
ལྟོས་ཤིང་སྲེད་ལེན་སྲིད་པ་གསུམ་གྱི་གྲུབ་འབྲས་སྐྱེ་བ་དང་རྒ་ཤི་གཉིས་གྲུབ་པ་ཡང་དང་པོ་
གསུམ་གྱིས་འཕངས་པ་ལ་ལྟོས་དགོས་པའི་ཕྱིར་དཔེར་ན། ཉེར་ལེན་རྒྱུ་འབྲས་དང་ལྷན་
ཅིག བྱེད་རྐྱེན་རྒྱུ་འབྲས་བཞིན་ནོ། །དེས་ན་ཡན་ལག་བཅུ་གཉིས་པོ་འདི་ཕྱི་མ་ཕྱི་མ་རྣམས་རང་
རྒྱུ་སྔ་མ་སྔ་མ་ལས་བྱུང་བའི་རྒྱུ་མཚན་གྱིས་ཚོར་བའི་རྐྱེན་གྱིས་སྲེད་པ་ཞེས་སོགས་གསུངས་
ཀྱི༑ རྟེན་འབྲེལ་ཚར་གཅིག་གི་ཕྱི་མ་ཕྱི་མ་སྔ་མའི་འབྲས་བུར་ངེས་པ་ནི་མ་ཡིན་ཏེ། འཕེན་བྱེད་

ཀྱི་རྒྱུས་འཕངས་འབྲས་འཕེན་པ་ལ་སྲིད་ལེན་སྲིད་པ་གསུམ་ཚང་དགོས་པའི་ཕྱིར།
གཞན་ཡང༌། རྟེན་འབྲེལ་སྙིང་པོ་ལས། དང་པོ་བརྒྱད་པ་དགུ་ཉོན་མོངས། །གཉིས་
པ་བཅུ་པ་ལས་ཡིན་ཏེ། །ལྷག་མ་བདུན་ནི་སྡུག་བསྔལ་ཡིན། །ཞེས་གསུངས་པ་ལྟར། བཅུ་
གཉིས་པོ་དེ་ཀུན་ནས་ཉོན་མོངས་ཀྱི་བདེན་པ་གསུམ་དུ་འདུ་སྟེ། མ་རིག་པ་སྲེད་ལེན་གཉིས་ཏེ་
གསུམ་ཉོན་མོངས་པའི་ཀུན་ནས་ཉོན་མོངས་ཀྱི་བདེན་པ། འདུ་བྱེད་དང་སྲིད་པ་གཉིས་ལས་ཀྱི་
བདེན་པ། གཞན་རྣམས་སྡུག་བསྔལ་གྱི་དེར་འདུས་པའི་ཕྱིར།
གསུམ་པ་རྐྱེན་དུ་འགྱུར་ཚུལ་ནི། རིག་པས་རིག་པའི་རྐྱེན་བཞི་ཅི་རིགས་པར་བྱེད་
གསུངས་པ་ནི་དེ་ལྟ་བུ་བྱེད་པ་གཅིག་ཡོད་པ་ལ་དགོས་ཀྱི་དེ་ལྟ་བུ་བྱེད་པར་ངེས་པ་ནི་མ་ཡིན་
ཏེ༑ ཐེག་བསྡུས་ལས་བདག་རྐྱེན་གཅིག་ཏུ་བྱེད་པར་གསུངས་པའི་ཕྱིར། དེ་ཡང་དཔེར་ན་མ་
རིག་པས་འདུ་བྱེད་ཀྱི་ལས་ཕྱི་མ་བསྐྱེད་པའི་ཚེ་རྒྱུའི་རྐྱེན་དང༌། དེས་ཀུན་ནས་བསླངས་ནས་
འདུ་བྱེད་ཀྱི་ལས་ཕྱི་མ་རྒྱུན་ཆགས་སུ་འབྱུང་བའི་ཚེ་དེ་མ་ཐག་རྐྱེན་དང་། དེས་ཀུན་ནས་
བསླངས་ནས་འདུ་བྱེད་ཀྱི་ལས་ཕྱི་མ་དམིགས་པ་ལ་གནས་པར་བྱེད་པས་ན་དམིགས་པའི་རྐྱེན་
དང་༑ དེས་ཀུན་ནས་བསླངས་ནས་འདུ་བྱེད་ཀྱི་ལས་མཚུངས་ལྡན་དུ་འབྱུང་བ་རྣམས་དམིགས་
པ་ལ་ཕྱིར་ཅི་ལོག་ཏུ་དབང་བར་བྱེད་པས་ན་བདག་རྐྱེན་དང་། རིག་པས་བེམ་པོའི་རྒྱུ་བྱེད་པས་
ན་ཡང་བདག་རྐྱེན་དང་། བེམ་པོས་རིག་པའི་རྒྱུ་བྱེད་པས་ན་བདག་རྐྱེན་དམིགས་རྐྱེན་གཉིས་ཀ་
བྱེད༑ བེམ་པོས་བེམ་པོའི་རྒྱུ་བྱེད་པས་ན་བདག་རྐྱེན་དང་རྒྱུ་རྐྱེན་གཉིས་ཀ་བྱེད་པ་སོགས་ཅི་
རིགས་པ་ཡོད་པ་བཞིན་ནོ།།
བཞི་པ་རང་རང་གི་བྱེད་ལས་བཤད་པ་ལ། མི་འདྲ་བའི་བྱེད་ལས་དང་། འདྲ་བའི་
བྱེད་ལས་གཉིས། དང་པོ་ནི། དབུས་མཐའ་ལས། སྒྲིབ་པའི་ཕྱིར་དང་འདེབས་པའི་
ཕྱིར༑ ༑ཁྲིད་པའི་ཕྱིར་དང་ཀུན་འཛིན་ཕྱིར། །རྫོགས་བྱེད་ཕྱིར་དང་གསུམ་གཅོད་ཕྱིར། །ཉེ་བར་

སྤྱོད་ཕྱིར་སྡུད་པའི་ཕྱིར། །སྦྱོར་བའི་ཕྱིར་དང་མངོན་དུའི་ཕྱིར། །སྡུག་བསྔལ་ཕྱིར་ནི་འགྲོ་ཉོན་
མོངས༑ ༑ཞེས་གསུངས་པས། མ་རིག་པས་དེ་ཁོ་ན་ཉིད་ཀྱི་གནས་ཚུལ་མཐོང་བ་ལ་སྒྲིབ་པར་
བྱེད༑ འདུ་བྱེད་ཀྱིས་ཡང་སྲིད་ཕྱི་མའི་ས་བོན་འདེབས་པ་སྟེ་ཡང་སྲིད་ཕྱི་མ་འཕེན་བྱེད་ཀྱི་ལས་
ཀྱི་བག་ཆགས་རྣམ་ཤེས་ཀྱི་སྟེང་དུ་འཇོག་པར་བྱེད། རྣམ་ཤེས་ཀྱིས་ཡང་སྲིད་ཕྱིར་མར་འཁྲིད་
པར་བྱེད། མིང་གཟུགས་ཀྱིས་མའི་མངལ་དུ་སྐྱེ་བ་ཀུན་འཛིན་པར་བྱེད། སྐྱེ་མཆེད་དྲུག་གིས་
མིང་གཟུགས་ཀྱི་གནས་སྐབས་སུ་སྐྱེ་མཆེད་དྲུག་མ་རྫོགས་པ་རྫོགས་པར་བྱེད། རེག་པས་ཡུལ་
དབང་རྣམ་ཤེས་གསུམ་འདུས་ནས་ཡུལ་ལ་ལོངས་སྤྱོད་པར་བྱེད། ཚོར་བས་བདེ་སྡུག་བཏང་
སྙོམས་གསུམ་ལ་དམིགས་ནས་རིམ་པ་བཞིན་སེམས་གདུང་བར་མ་གསུམ་མྱོང་བར་
བྱེད༑ སྲེད་པས་ཡུལ་ཡིད་དུ་འོང་མི་འོང་བར་མ་གསུམ་ལ་དམིགས་ནས་བླང་དོར་བཏང་
སྐོམས་སུ་ཆགས་པར་བྱེད། ལེན་པས་དེ་གསུམ་ལ་དམིགས་ནས་བླང་དོར་ལ་བཏང་སྙོམས་
སུ་འཇུག་པ་སྟེ་ལེན་པར་བྱེད། སྲིད་པས་ཡང་སྲིད་ཕྱི་མའི་ཕུང་པོ་མངོན་ཏུ་འགྱུར་བར་
བྱེད༑ སྐྱེ་བ་དང་རྒ་ཤི་གཉིས་ཀྱིས་འགྲོ་བ་རྣམས་སྡུག་བསྔལ་བ་སྟེ་ཉོན་མོངས་པར་བྱེད་
དོ༑ ༑གཉིས་པ་ནི། བཅུ་གཉིས་པོ་དེ་སྔ་མ་སྔ་མས་རང་འབྲས་ཕྱི་མ་ཕྱི་མ་རྣམས་སྐྱེད་པར་བྱེད་
དོ༑༑
ལྔ་པ་ཚེ་དུ་ལ་རྫོགས་དཔྱད་པ་ལ། སྤྱིར་སྐྱེ་གནས་བཞི་ལས། རྫུས་སྐྱེས་ལ་ཡན་
ལག་དང་ཉིང་ལག་དང་དབང་སོགས་སྐྱེ་བའི་ཚེ་ཅིག་ཅར་དུ་སྐྱེ་བ་དང་འགག་པའི་ཚེ་ཅིག་ཅར་
དུ་འགག་པས་གོ་རིམ་མཐའ་གཅིག་ཏུ་མ་ངེས་ཀྱང་སྐྱེ་གནས་གཞན་ལ་གོ་རིམ་འདི་ལྟར་ངེས་པ་
ཡིན་ནོ། །དེ་ཡང་འདོད་གཟུགས་གཉིས་ན་ཡན་ལག་བཅུ་གཉིས་པོ་འདི་ཚང་བར་ཡོད་
ཅིང་༑ གཟུགས་མེད་ཁམས་ན་མིང་གི་ཕུང་པོ་ཡོད་ཀྱང་གཟུགས་ཀྱི་ཕུང་པོ་དང་སྐྱེ་མཆེད་དང་
པོ་ལྔ་མེད་དོ། །མིང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་ཅེས་བཤད་པ་ནི་མངལ་སྐྱེས་ཀྱི་དབང་

དུ་བྱས་ནས་བཤད་པ་ཡིན་གྱི་སྐྱེ་གནས་བཞི་ཀའི་དབང་དུ་བྱས་པ་མ་ཡིན་ཏེ། རྫུས་སྐྱེས་ལ་མིང་
གཟུགས་དང་སྐྱེ་མཆེད་དྲུག་དོད་པ་དུས་མཉམ་དུ་འབྱུང་བའི་ཕྱིར། དེས་ན་རྒྱུ་འབྲས་ཚར་
གཅིག་གིས་བསྡུས་པའི་ཡན་ལག་བཅུ་གཉིས་པོ་འདི་མྱུར་ན་ཚེ་གཉིས་ལ་རྫོགས་པ་ཡིན་ཏེ། སྐྱེ་
བ་དང་པོ་ལ་འཕེན་བྱེད་ཀྱི་རྒྱུ་གསུམ་བསགས་འཆི་ཁར་འགྲུབ་བྱེད་ཀྱི་རྒྱུ་གསུམ་པོ་དེ་མངོན་དུ་
གྱུར་པའི་སྒོ་ནས་སྐྱེ་བ་ཕྱི་མ་ལ་འབྲས་བུའི་རྟེན་འབྲེལ་དྲུག་མངོན་དུ་གྱུར་པ་ཡིན་པའི་ཕྱིར་ཇི་
ལྟར་བུལ་ཡང་ཚེ་གསུམ་ལ་རྫོགས་ཏེ། ཚེ་འདིར་མིའི་སྐྱེ་བ་འཕེན་བྱེད་ཀྱི་རྒྱུ་གསུམ་བསགས་
འཆི་ཁར་ལྷའི་སྐྱེ་བ་འཕེན་བྱེད་ཀྱི་ལས་ལ་གསོས་བཏབ་པའི་དབང་གིས་ཕྱི་མར་ལྷར་
སྐྱེས༑ དེའི་འཆི་ཁར་སྔར་གྱི་མིའི་སྐྱེ་བ་འཕེན་བྱེད་ཀྱི་ལས་དེ་ཉིད་ལ་གསོས་བཏབ་པ་ལ་བརྟེན་
ནས་དེའི་ཕྱི་མ་ལ་མིར་སྐྱེས་ནས་འབྲས་བུའི་རྟེན་འབྲེལ་དྲུག་རྫོགས་པ་ལྟ་བུ་དེ་ཡིན་པའི་
ཕྱིར༑ འོ་ན་འཕེན་བྱེད་ཀྱི་རྒྱུ་དང་དེའི་འབྲས་བུ་གཉིས་ཀྱི་བར་སྐབས་སུ་བསྐལ་པ་ལ་སོགས་པ་
དུ་མས་ཆོད་པ་དང་འགལ་ལོ་ཟེར་ན། མི་འགལ་ཏེ། ལས་གསོག་པའི་ཚེ་ལས་ལ་གསོས་
བདེབས་པའི་ཚེ་རྣམ་སྨིན་མྱོང་བའི་ཚེ་གསུམ་པོ་དེ་རྒྱུ་འབྲས་ཚར་གཅིག་གི །རྟེན་འབྲེལ་དེའི་ཆ་
ལ་གཏོགས་པ་ཡིན་གྱི་གཞན་རྣམས་དེའི་ཆ་ལ་མི་གཏོགས་པའི་ཕྱིར་རོ། །འོ་ན་འགྲུབ་བྱེད་ཀྱི་
རྒྱུ་འབྲས་ཀྱི་བར་དུ་ཡང་བསྐལ་པ་ལ་སོགས་པས་ཆོད་པ་སྲིད་དམ་ཞེ་ན། རྒྱུ་འབྲས་ཚར་
གཅིག་གིས་བསྡུས་པ་མ་ཡིན་པའི་དབང་དུ་བྱས་ན་དེ་ལྟར་ཆོད་པ་གཅིག་སྲིད་ཀྱང་རྒྱུ་འབྲས་
ཚར་གཅིག་གིས་བསྡུས་པའི་རྟེན་འབྲེལ་ལ་དེ་ལྟར་སྲིད་པ་ནི་མ་ཡིན་ནོ། དེ་ལ་ཁོ་ན་རེ། རྒྱུ་
འབྲས་ཚར་གཅིག་གིས་བསྡུས་པ་ལ་ཡང་བར་སྲིད་ཀྱི་ཚེས་ཆོད་པ་གཅིག་སྲིད་པའི་ཕྱིར།ཟེར་
བ་ནི་མི་འཐད་དེ། བར་སྲིད་པའི་ཚེ་ཡང་གྲུབ་འབྲས་སུ་གཏོགས་པའི་ཕྱིར། མིར་སྐྱེ་བའི་སྐྱེ་
སྲིད་དང་དེའི་བར་སྲིད་གཉིས་བོ་དེ་མིར་སྐྱེ་བ་འཕེན་བྱེད་ཀྱི་ལས་གཅིག་གི་འཕངས་འབྲས་བུ་
མཚུངས་དགོས་པའི་ཕྱིར་ཏེ། མཛོད་ལས། དེ་ནི་འཕེན་པ་གཅིག་པའི་ཕྱིར། །ཞེས་གསུངས་

པའི་ཕྱིར། འོ་ན་མིང་གཟུགས་ན་བར་སྲིད་འགྲུབ་པར་འགྱུར་ཏེ། བར་སྲིད་དེ་གྲུབ་འབྲས་ཡིན་
པ་གང་ཞིགམིང་གཟུགས་དེ་གྲུབ་འབྲས་ཀྱི་ཐོག་མ་ཡིན་པའི་ཕྱིར། འདོད་ན། མིང་གཟུགས་
མངལ་དུ་ཉིང་འཚམས་སྦར་མ་ཐག་པའི་གནས་སྐབས་ནས་གྲུབ་པར་བཤད་པ་དང་འགལ་ལོ་
ཞེ་ན། མི་འགལ་ཏེ། དེ་ལྟར་བཤད་པ་ནི་འབྲས་བུ་དྲུག་པོ་དེ་མངལ་སྐྱེས་ལ་གཙོ་ཆེ་བ་ལ་
དགོངས་པའི་ཕྱིར། བར་སྲིད་ན་གཟུགས་གྲུབ་ན་བར་སྲིད་ཐོགས་མེད་དུ་བཤད་པ་དང་འགལ་
ཞེ་ན། མི་འགལ་ཏེ། བར་སྲིད་དེ་ཐོགས་མེད་ཀྱི་འཇའ་ལུས་ཡིན་པའི་ཕྱིར་དང༌། རིགས་
མཐུན་ལྷ་མི་དག་པས་མཐོང་། །ཞེས་བར་སྲིད་པའི་སེམས་ཅན་དེ་ནང་ཕན་ཚུན་དང་ལྷའི་མིག་
དག་པ་རྣམས་ཀྱིས་མཐོང་བར་གསུངས་པའི་ཕྱིར། ཁྱབ་པ་ཡོད་དེ། ཤེས་པ་ཡིན་ན། ཚུར
མཐོང་གི་མིག་ཤེས་ཀྱི་གཟུང་བྱ་མ་ཡིན་དགོས་པའི་ཕྱིར།
དྲུག་པ་ས་མཚུངས་དཔྱད་པ་ལ། གང་ན་འཆི་བའི་ས། གང་དུ་སྐྱེ་བའི་ས། དེ་ལས་
གཞན་པའི་ས་སྟེ་གསུམ་ཡོད་པ་ལས། དེ་དག་ས་མཚུངས་པས་ཁྱབ་བམ་ཞེ་ན། མ་ཁྱབ་
སྟེ༑ འདོད་པ་ནས་བསམ་གཏན་དང་པོར་སྐྱེ་བའི་ཚེ་མ་རིག་པ་འདོད་པར་གཏོགས་གཞན་
རྣམས་བསམ་གཏན་དང་པོར་གཏོགས་པའི་ཕྱིར། དང་པོ་གྲུབ་སྟེ། འདོད་པའི་སས་བསྔས་ཀྱི་
མ་རིག་པས་ཀུན་ནས་བསླངས་ནས་བསམ་གཏན་དང་པོའི་ཉེར་བསྡོགས་དག་པ་བ་བསྒོམ་
དགོས་ཤིང་། འདོད་པ་ལ་འདུན་པའི་འདོད་ཆགས་དང་མ་བྲལ་བའི་གང་ཟག་གི་རྒྱུད་ལ་བསམ་
གཏན་དང་པོའི་ཉོན་མོངས་མངོན་གྱུར་དུ་མི་འབྱུང་བའི་ཕྱིར། བསམ་གཏན་དང་པོའི་ཉོན་
མོངས་མངོན་གྱུར་དུ་རྒྱུད་ལ་ལྡན་པའི་གང་ཟག་ཡིན་ན། བསམ་གཏན་དང་པོའི་དངོས་གཞི་
ཐོབ་དགོས་པའི་ཕྱིར། རྩ་རྟགས་གཉིས་པ་གྲུབ་སྟེ། འདུ་བྱེད་རྣམ་ཤེས་དང་སྲེད་ལེན་སྲིད་པ་
གསུམ་པོ་དེ་བསམ་གཏན་དང་པོར་གཏོགས་པ་གང་ཞིག འབྲས་བུ་དྲུག་པོ་དེ་ཡང་དེར་
གཏོགས་པའི་ཕྱིར། དང་པོ་གྲུབ་སྟེ། དེའི་ཚེ་འབྲས་བུ་དྲུག་པོ་དེར་གཏོགས་པ་གང་ཞིག ས་

གཞན་གྱི་ལས་ཀྱིས་ས་གཞན་གྱི་རྣམ་སྨིན་མི་འཕེན་ཞིང་ས་གཞན་གྱི་ལས་ཀྱིས་ས་གཞན་གྱི་རྣམ་
སྨིན་མི་འགྲུབ་པའི་ཕྱིར། དང་པོ་གྲུབ་སྟེ། དེ་རྣམས་གང་དུ་སྐྱེ་བའི་སྐྱེ་སར་གཏོགས་པའི་ཕྱིར་
ཏེ༑ དེ་དག་སྐྱེ་བ་བླངས་ནས་རྣམ་སྨིན་ལ་ལོངས་སྤྱོད་པའི་གནས་སྐབས་ལ་འཇོག་པའི་
ཕྱིར༑ འདོད་པ་ནས་བསམ་གཏན་གཉིས་པར་སྐྱེ་བའི་ཚེ་མ་རིག་པ་བསམ་གཏན་དང་པོར་
གཏོགས་ཏེ། དེ་འདོད་པར་གཏོགས་ཆོས་ཡང་མ་ཡིན། དེ་བསམ་གཏན་གཉིས་པར་གཏོགས་
ཆོས་ཡང་མ་ཡིན་པའི་ཕྱིར། རྟགས་དང་པོ་གྲུབ་སྟེ། བསམ་གཏན་དང་པོའི་དངོས་གཞི་མ་
ཐོབ་པར་བསམ་གཏན་གཉིས་པའི་ཉེར་བསྡོགས་མི་ཐོབ་དེ་མ་ཐོབ་པར་བསམ་གཏན་གཉིས་
པའི་སྐྱེ་བ་འཕེན་བྱེད་ཀྱི་ལས་གསོག་པ་མེད་པའི་ཕྱིར། རྩ་རྟགས་གཉིས་པ་གྲུབ་སྟེ། བསམ་
གཏན་དང་པོ་ལ་འདུན་པའི་འདོད་ཆགས་དང་བྲལ་བའི་གང་ཟག་གི་རྒྱུད་ལ་བསམ་གཏན་
གཉིས་པའི་སས་བསྡུས་ཀྱི་ཉོན་མོངས་མངོན་གྱུར་མི་འབྱུང་བའི་ཕྱིར་ཏེ། བསམ་གཏན་གཉིས་
པའི་ཉོན་མོངས་མངོན་གྱུར་དུ་རྒྱུད་ལ་ལྡན་པའི་གང་ཟག་ཡིན་ན། བསམ་གཏན་གཉིས་པའི་
དངོས་གཞི་ཐོབ་པའི་གང་ཟག་ཡིན་དགོས་པའི་ཕྱིར། ལྷག་མ་བཅུ་གཅིག་བསམ་གཏན་གཉིས་
པར་གཏོགས་ཏེ། དེ་རྣམས་གང་དུ་སྐྱེ་བའི་སྐྱེ་སར་གཏོགས་པའི་ཕྱིར། འདོད་པ་ནས་སྲིད་རྩེར་
སྐྱེ་བའི་ཚེ་མ་རིག་པ་ཅི་ཡང་མེད་ཀྱི་སར་གཏོགས་ཏེ། དེ་རྣམ་ཤེས་མཐའ་ཡས་མན་ཆད་དུ་
གཏོགས་ཆོས་མ་ཡིན་པ་གང་ཞིག དེ་སྲིད་རྩེར་གཏོགས་ཆོས་མ་ཡིན་པའི་ཕྱིར། དང་པོ་གྲུབ་
སྟེ༑ ཅི་ཡང་མེད་པའི་དངོས་གཞི་མ་ཐོབ་པར་སྲིད་རྩེའི་ཉེར་བསྡོགས་མི་ཐོབ་དེ་མ་ཐོབ་པར་
སྲིད་རྩེའི་སྐྱེ་བ་འཕེན་བྱེད་ཀྱི་ལས་གསར་དུ་གསོག་པ་མེད་པའི་ཕྱིར། རྟགས་གཉིས་པ་གྲུབ་
སྟེ༑ ཅི་ཡང་མེད་མན་ཆད་ལ་འདུན་པའི་འདོད་ཆགས་དང་མ་བྲལ་བའི་གང་ཟག་གི་རྒྱུད་ལ་
སྲིད་རྩེའི་སས་བསྡུས་ཀྱི་ཉོན་མོངས་མངོན་གྱུར་དུ་མི་འབྱུང་བའི་ཕྱིར་ཏེ། སྲིད་རྩེའི་སས་
བསྡུས་ཀྱི་ཉོན་མོངས་མངོན་གྱུར་དུ་རྒྱུད་ལ་ལྡན་པའི་གང་ཟག་ཡིན་ན། ཅི་ཡང་མེད་མན་ཆད་ལ་

འདུན་པའི་འདོད་ཆགས་དང་བྲལ་དགོས་པའི་ཕྱིར་ཏེ། དེ་ཡིན་ན། སྲིད་རྩེའི་དངོས་གཞི་ཐོབ་
དགོས་པའི་ཕྱིར། ལྷག་མ་བཅུ་གཅིག་སྲིད་རྩེར་གཏོགས་ཏེ། གང་དུ་སྐྱེ་བའི་སྐེ་སར་གཏོགས
པའི་ཕྱིར། བསམ་གཏན་དང་པོ་ནས་བསམ་གཏན་དང་པོར་སྐྱེ་བའི་ཚེ་མ་རིག་པ་འདོད་པར་
གཏོགས་ཏེ། དེ་བསམ་གཏན་དང་པོར་མི་གཏོགས་པ་གང་ཞིག བསམ་གཏན་གཉིས་པ་ཡན་
ཆད་དུའང་མི་གཏོགས་པའི་ཕྱིར། དང་པོ་གྲུབ་སྟེ། བསམ་གཏན་དང་པོ་བས་དེར་སྐེ་བ་འཕེན་
བྱེད་ཀྱི་ལས་གསར་དུ་མི་གསོག་པའི་ཕྱིར་ཏེ། དེས་བསམ་གཏན་དང་པོའི་ཉེར་བསྡོགས་མི་
སྒོམ་པའི་ཕྱིར་ཏེ། དེས་བསམ་གཏན་དང་པོའི་དངོས་གཞི་ཐོབ་པའི་ཕྱིར། གཉིས་པ་གྲུབ་
སྟེ༑ བསམ་གཏན་གཉིས་པ་བས་བསམ་གཏན་དང་པོ་ལ་འདུན་པའི་འདོད་ཆགས་དང་བྲལ་ཟིན་
པའི་ཕྱིར། བསམ་གཏན་དང་པོ་ནས་བསམ་གཏན་གཉིས་པར་སྐྱེ་བའི་ཚེ་མ་རིག་པ་བསམ་
གཏན་དང་པོར་གཏོགས་པའི་སྒྲུབ་བྱེད་ཀྱང་ཤེས་ནུས་སོ། །བསམ་གཏན་བཞི་པ་ནས་འདོད་
པར་སྐྱེ་བའི་ཚེ་ཡན་ལག་བཅུ་གཉིས་པོ་ཐམས་ཅད་འདོད་པར་གཏོགས་ཏེ། མ་རིག་པ་དེ་དེར་
གཏོགས་པ་གང་ཞིག གཞན་རྣམས་ཀྱང་དེར་གཏོགས་པའི་ཕྱིར། དང་པོ་གྲུབ་སྟེ། དེ་བསམ་
གཏན་དང་པོ་ཡན་ཆད་དུ་གཏོགས་པ་མ་ཡིན་པའི་ཕྱིར་ཏེ། བསམ་གཏན་དང་པོ་ཡན་ཆད་ཀྱི་
གང་ཟག་གིས་འདོད་པ་ལ་འདུན་པའི་འདོད་ཆགས་དང་བྲལ་ཟིན་པའི་ཕྱིར་ཏེ། དེ་རྣམས་ཀྱིས་
བསམ་གཏན་གྱི་དངོས་གཞི་ཐོབ་པའི་ཕྱིར། དེས་ན་ས་དགུ་པོ་གང་ནས་འདོད་པར་སྐྱེ་ཡང་ཡན་
ལག་བཅུ་གཉིས་པོ་ཐམས་ཅད་འདོད་པར་གཏོགས་སོ། །དེ་བཞིན་དུ་གང་ནས་གང་དུ་སྐེ་ཡང་
མ་རིག་པ་མ་གཏོགས་གཞན་བཅུ་གཅིག་པོ་གང་དུ་སྐྱེ་བའི་སྐྱེ་སར་གཏོགས། མ་རིག་པ་མཐའ་
གཅིག་ཏུ་མ་ངེས་ཏེ། གང་ནས་བསམ་གཏན་དང་པོར་སྐྱེ་ཡང་མ་རིག་པ་འདོད་པར་
གཏོགས༑ གང་ནས་སྲིད་རྩེར་སྐྱེ་ཡང་མ་རིག་པ་ཅི་ཡང་མེད་དུ་གཏོགས་པ་སོགས་གཞན་
རྣམས་ལ་ཡང་ཤེས་པར་བྱ་བ་ཡིན་པའི་ཕྱིར། བདུན་པ་ནི། མ་རིག་པའི་རྐྱེན་གྱིས་འདུ་བྱེད་

འབྱུང་ཞེས་པ་ནས་བཟུང་སྟེ། སྐྱེ་བའི་རྐྱེན་གྱིས་རྒ་ཤི་འབྱུང་ཞེས་པའི་བར་གྱི་ལུགས་མཐུན་
དང་༑ དེ་ལས་ལྡོག་པ་ལུགས་མི་མཐུན་དུ་བསྒོམ་པ་ནི་ཀུན་ནས་ཉོན་མོངས་ཕྱོགས་ཀྱི་རྟེན་
འབྲེལ་ལུགས་འབྱུང་ལུགས་ལྡོག་གཉིས་སུ་སྒོམ་པའི་ཚུལ་དང་། མ་རིག་པ་འགགས་པས་
འདུ་བྱེད་འགགས་པ་ནས་སྐྱེ་བ་འགགས་པས་རྒ་ཤི་འགགས་པའི་བར་དང་། ཡང་དེ་ལས་
ལྡོག་སྟེ་བསྒོམ་པ་ནི་རྣམ་བྱང་ཕྱོགས་ཀྱི་རྟེན་འབྲེལ་ལུགས་འབྱུང་ལུགས་ལྡོག་གཉིས་སུ་སྒོམ་
པའི་ཚུལ་ལོ། །དེ་ལྟར་བསྒོམས་པ་ལ་ཕན་ཡོནཇི་ལྟ་བུ་འབྱུང་ཞེ་ན། །ཐར་པ་དང་ཐམས་ཅད་
མཁྱེན་པའི་གོ་འཕང་ཐོབ་པར་བྱེད་པའི་ཕན་ཡོན་དང་ལྡན་པ་ཡིན་ནོ།།
༈ སྒོམ་སྤང་རྟོག་པ་སྤོང་བའི་ཕྱིར་དུ་སྒོམ་ལམ་རྩེ་སྦྱོར་བསྒོམ་པ་ཡིན་ན་སྒོམ་ལམ།
རྩེ་སྦྱོར་དེ་གང་ཞེ་ན། དེ་སྟོན་པ་ལ། འགོག་དང་བཅས་པའི་སྐོམས་འཇུག་དགུར། །ཞེས་
སོགས་གསུངས། སྒོམ་ལམ་རྩེ་སྦྱོར་སྟོན་པའི་ཐོག་མར་ཐོད་རྒལ་འཆད་པའི་རྒྱུ་མཚན་ཅི་ཡིན་
ཞེ་ན། དེ་ནི་མཐོང་ལམ་གྱི་གནས་སྐབས་སུ་མཐར་གནས་སྐོམས་འཇུག་དགུ་ལ་བར་དུ་གང་
ཡང་མ་སྤེལ་བའི་སྦྱོར་བ་སེངྒེ་རྣམ་བསྒྱིངས་ཕྲུགས་གཅིག་བསྟན་པ་ན། མཐར་གནས་སྙོམས་
འཇུག་དགུ་ལ་སྤེལ་གཞི་དང་སྤེལ་ཆོས་མི་འདྲ་བ་སྤེལ་ནས་སྙོམས་པར་འཇུག་པ་གང་ནས་ནུས་
ཤེ་ན། །སྒོམ་ལམ་རྩེ་སྦྱོར་ཐོབ་པ་ནས་དེ་ལྟར་ནུས་སོ་ཞེས་ཤེས་པའི་ཕྱིར་དུ་འདི་ལྟར་འཆད་པ་
ཡིན་ནོ། །འདིར་ཐོད་རྒལ་གྱི་མཐའ་དཔྱད་པ་ལ། མདོ་ལས་བསྟན་ཚུལ། བསྟན་བཅོས་སུ་
བསྡུས་ཚུལ། ཐོད་རྒལ་གྱི་རང་བཞིན་བཤད་པ་སྟེ་གསུམ། དང་པོ་ནི། མདོ་ལས། བྱང་ཆུབ་
སེམས་དཔའ་ཆེན་པོ་ཏིང་ངེ་འཛིན་གྱི་ཐོད་རྒལ་དེ་གང་ཞེ་ན། རབ་འབྱོར་འདི་ལ་བྱང་ཆེན་འདོད་
པ་དག་ལས་དབེན་པ་སྡིག་སྟོ་མི་དགེ་བའི་ཆོས་རྣམས་ལས་དབེན་པ་རྟོགས་པ་དང་བཅས་པ་
དཔྱོད་པ་དང་བཅས་པ་དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་ཉེ་
བར་བསྒྲུབས་ཏེ་གནས་སོ། །ཞེས་སོགས་གསུངས་པས། མཐར་གནས་སྐོམས་འཇུག་དགུ་ལ་

བར་དུ་གང་ཡང་མ་སྤེལ་བར་ལུགས་མཐུན་དང་ལུགས་ལྡོག་ཏུ་སྙོམས་པར་འཇུག་པའི་སྦྱོར་བ་
སེངྒེ་རྣམ་བགྱིངས་ཕྲུགས་གཅིག་དང་མཐར་གནས་སྙོམས་འཇུག་དགུ་ལ་བར་དུ་གང་ཡང་མ་
སྤེལ་བར་སྐོམས་པར་འཇུག་པའི་ཡར་སོང་རྐྱང་པ་གཅིག་དང༌། བསམ་གཏན་བཞི་དང་
གཟུགས་མེད་བཞི་ལ་འགོག་པ་སྤེལ་ནས་སྙོམས་པར་འཇུག་པའི་ཡར་སོང་ཐོད་རྒལ་ཀྱི་དངོས་
གཞི་གཅིག་དང༌། མཐར་གནས་སྐོམས་འཇུག་དགུ་ལ་འདོད་སེམས་སྤེལ་ནས་སྙོམས་པར་
འཇུག་པའི་མར་འོང་ཐོད་རྒལ་གྱི་དངོས་གཞི་གཅིག་རྣམས་བསྟན་ཏོ། །གཉིས་པ་ནི། རྐང་པ་
དང་པོ་གཉིས་ཀྱིས་མཐར་གནས་སྙོམས་འཇུགས་དགུ་ལ་བར་དུ་གང་ཡང་མ་སྤེལ་བར་སྙོམས་
པར་འཇུག་པའི་སྦྱོར་བ་སེངྒེ་རྣམ་བསྒྱིངས་ཕྲུགས་གཅིག་བུ་དེ་བསྟན། འདོད་པར་གཏོགས
པའི་རྣམ་པར་ཤེས། །མཉམ་གཞག་མིན་པའི་མཚམས་བཟུང་སྟེ། ཞེས་པས། ཡར་སོང་དང་
མར་འོང་གཉིས་ཀྱི་མཚམས་འཛིན་གྱི་འདོད་སེམས་དེ་དངོས་སུ་བསྟན། བར་དུ་གང་ཡང་མ་
སྤེལ་བའི་ཡར་སོང་རྐྱང་པ་དང་། བསམ་གཏན་བཞི་དང་གཟུགས་མེད་བཞི་ལ་འགོག་པ་སྤེལ་
བའི་ཡར་སོང་གི་དངོས་གཞི་གཉིས་པོ་དེ་གཞུང་རྩ་བས་དངོས་སུ་མ་བསྟན་ཅིང་། འགྲེལ་པར་
ཡང་ཡར་སོང་རྐྱང་པ་གོ་སླ་བ་ལ་དགོངས་ནས་དངོས་སུ་མ་བསྟན་ཏོ། །གཅིག་དང་གཉིས་
གསུམ༑ ཞེས་སོགས་ཀྱིས་མར་འོང་ཐོད་རྒལ་གྱི་དངོས་གཞི་དོན་བསྡུས་དང་བཅས་པ་བསྟན་
པ་ཡིན་ནོ། །གསུམ་པ་རང་བཞིན་ལ་སྤེལ་གཞི་སྤེལ་ཆོས་མི་འདྲ་བ་སྤེལ་ནས་སྙོམས་པར་
འཇུག་པའི་ཏིང་ངེ་འཛིན་དེ་ལ་ཐོད་རྒལ་གྱི་ཏིང་ངེ་འཛིན་ཞེས་བཤད་ཅིང་། སྐབས་འདིར་བྱང་
སེམས་སྒོམ་ལམ་པའི་རྒྱུད་ཀྱི་སྤེལ་གཞི་སྤེལ་ཆོས་མི་འདྲ་བར་སྤེལ་ནས་སྙོམས་པར་འཇུག་
པའི་ཏིང་ངེ་འཛིན་དངོས་སུ་བསྟན་ནོ། །ཐོང་རྒལ་གྱི་དངོས་གཞི་ལ་ཆུང་འབྲིང་ཆེན་པོ་གསུམ་
གྱི་དབྱེ་བ་འབྱེད་པ་མི་འཐད་པའི་ཚུལ་ཁོ་བོས་གཞན་དུ་བཤད་ཟིན་པ་ལས་རྟོགས་པར་
བྱའོ༑ ༑མཐར་གནས་སྙོམས་འཇུག་དགུ་ལ་གང་ཡང་མ་སྤེལ་བར་ལུགས་མཐུན་དུ་སྐོམས་བར་

འཇུག་པའི་ཡར་སོང་རྐྱང་བ་དེས་རང་གི་དེ་མ་ཐག་ཐོད་རྒལ་གྱི་དངོས་གཞི་འདྲེན་པས་ན་ཏིང་ངེ་
འཛིན་ཐོད་རྒལ་ཞེས་པའི་སྒྲས་བསྟན་པ་ཙམ་ཡིན་གྱི་ཐོད་རྒལ་གྱི་དངོས་གཞི་མ་ཡིན་
ལ༑ བསམ་གཟུགས་བརྒྱད་སྤེལ་གཞིར་བྱས་ནས་འགོག་པ་སྤེལ་ཆོས་སུ་བྱེད་པའི་ཡར་སོང་
ཐོད་རྒལ་གྱི་དངོས་གཞི་དེ་ལ་ཐོད་རྒལ་གྱི་དངོས་གཞི་འབྲིང་པོའི་སྒྲས་བསྟན་པ་ཙམ་ཡིན་
ནོ༑ ༑དེ་བཞིན་དུ་མར་འོང་ལ་ཡང་ཆེན་པོའི་སྒྲས་བསྟན་པ་ཙམ་ཡིན་ནོ། །དེས་ན་དང་པོར་སྤེལ་
གཞི་བསམགཏན་དང་པོ་ལ་འགོག་པ་སྤེལ་ནས་སྙོམས་པར་འཇུག་པ་ནས་མཐར་སྤེལ་གཞི་
སྲིད་རྩེ་ལ་འགོག་པ་སྤེལ་ནས་སྙོམས་པར་འཇུག་གོ །དེ་ལྟ་བུའི་ཡར་སོང་མཐའི་འགོག་པ་
ལས་ལངས་ནས་མཚམས་འཛིན་གྱི་འདོད་སེམས་མངོན་དུ་བྱེད་པའི་ཕྱིར་དུ་སྲིད་རྩེ་ལ་ནུད་ཆུང་
བྱས་ནས་སྲིད་རྩེ་ལ་སྙོམས་པར་འཇུག་ལ། དེ་ལྟར་སྙོམས་པར་ཞུགས་པའི་དགོས་པ་
ནི༑ ཡར་སོང་མཐའི་འགོག་པ་ལས་ལངས་མ་ཐག་འདོད་སེམས་མངོན་དུ་བྱེད་མི་ནུས་པས་དེ་
མངོན་དུ་བྱ་བའི་ཕྱིར་དུ་སྲིད་རྩེའི་སེམས་མངོན་དུ་བྱས་ཏེ་དེ་ནས་འདོད་སེམས་མངོན་དུ་བྱེད་པ་
ཡིན་ཅིང༌། མཚམས་འཛིན་གྱི་འདོད་སེམས་འདི་ཡར་མར་གྱི་མཚམས་འཛིན་ཙམ་ཡིན་
གྱི༑ མར་འོང་གི་སྤེལ་ཆོས་ཀྱི་འདོད་སེམས་ནི་མ་ཡིན་ནོ། །མཚམས་འཛིན་གྱི་འདོད་སེམས་
དེ་ནས་མར་འོང་གི་སྤེལ་གཞིའི་འགོག་པ་ལ་སྙོམས་པར་འཇུག དེ་ནས་སྤེལ་ཆོས་འདོད་
སེམས་མངོན་དུ་བྱེད་དེ་ནས་སྤེལ་གཞི་སྲིད་རྩེ་ལ་སྙོམས་པར་འཇུག དེ་ནས་སྤེལ་ཆོས་འདོད་
སེམས་མངོན་དུ་བྱེད་པ་ནས་མཐར་སྤེལ་གཞི་བསམ་གཏན་དང་པོ་ལ་སྙོམས་པར་འཇུག དེ་
ནས་སྤེལ་ཆོས་འདོད་སེམས་མངོན་དུ་བྱེད་པའི་བར་རོ། །ཡར་སོང་མཐའི་འགོག་པ་ལས་
ལངས་མ་ཐག་འདོད་སེམས་མངོན་དུ་བྱེད་མི་ནུས་པ་བཞིན་དུ་མར་འོང་གི་མཐར་ཡང་འགོག་པ་
ལས་ལངས་མ་ཐག་འདོད་སེམས་མངོན་དུ་བྱེད་མི་ནུས་པར་མཚུངས་སོ་ཞེ་ན། མི་མཚུངས་
ཏེ༑ ཡར་སོང་མཐའི་འགོག་པ་དེ་སྲིད་རྩེའི་སེམས་ཀྱིས་འཇུག་སེམས་བྱས་པས་འགོག་པ་

གཞན་ལས་ཀྱང་ཞི་བ་དང་། མར་འོང་གི་མཐའི་འགོག་པ་དེ་འདོད་སེམས་ཀྱིས་འཇུག་སེམས་
བྱས་པས་སྔ་ལམ་ལ་ལྟོས་ཏེ་རགས་པའི་ཕྱིར། འདིར་ཡར་སོང་གི་ཚེ་འགོག་པ་སྤེལ་ཆོས་མར་
འོང་གི་ཚེ་འདོད་སེམས་སྤེལ་ཆོས་སུ་བསྟན་པ་ནི་མཚོན་པ་ཙམ་ཡིན་གྱི། དེ་ལྟར་ངེས་པ་ནི་མ་
ཡིན་ཏེ། མཐར་གནས་སྐོམས་འཇུག་དགུ་ལ་དྲན་པ་ཉེར་གཞག་སྤེལ་བ་སོགས་ཀྱི་ཐོད་རྒལ་གྱི་
དངོས་གཞི་དུ་མ་ཡོད་པའི་ཕྱིར། འོ་ན་ཐེག་དམན་ལ་སྐབས་འདི་ནས་དངོས་སུ་བསྟན་པ་ལྟར་
གྱི་ཐོད་རྒལ་གྱི་དངོས་གཞི་ཐོབ་པ་མེད་དམ་ཞེ་ན། མེད་དེ། ཐོད་རྒལ་ལ་རིང་བ་རྣམ་པ་གསུམ་
གྱི་སྒོ་ནས་རིང་ཞིང་སྙོམས་འཇུག་དམན་པས་འགོག་པ་ལ་སྙོམས་པར་འཇུག་ནུས་ཀྱང་སྐབས་
འདིར་ནས་བཤད་པ་ལྟར་ཐོད་རྒལ་དུ་སྙོམས་པར་འཇུག་མི་ནུས་པའི་ཕྱིར། འོ་ན། མཛོད་
ལས༑ ས་བརྒྱད་རྣམ་གཉིས་འགྲེལ་བ་དང་། །གཅིག་རྒལ་སོང་ཞིང་འོང་ནས་ནི། །རིགས་མི་
མཐུན་པ་གསུམ་པར་འགྲོ། །ཐོད་རྒལ་གྱི་ནི་སྙོམས་འཇུག་ཡིན། །ཞེས་བསམ་གཏན་བཞི་དང་
གཟུགས་མེད་བཞི་སྟེ། བརྒྱད་ལ་ཟག་བཅས་བདུན་ཟག་མེད་བདུན་བར་དུ་རེ་རེ་བོར་ནས་
སྙོམས་པར་འཇུག་ཅིང་དེ་ཡང་དང་པོར་བསམ་གཏན་དང་པོ་ཟག་བཅས་ལ་སྙོམས་པར་
འཇུག དེ་ནས་གཉིས་པ་བོར་ཏེ་གསུམ་པ་ཟག་མེད་ལ་སྐོམས་པར་འཇུག དེ་ནས་བཞི་པ་བོར་
ཏེ་ནམ་མཁའ་མཐའ་ཡས་ཟག་བཅས་ལ་དེ་ནས་རྣམ་ཤེས་བོར་ཏེ་ཅི་ཡང་མེད་ཟག་མེད་ལ་
སྙོམས་པར་འཇུག་པ་ཐོད་རྒལ་དུ་གསུངས་པ་ཅི་ཡིན་ཞེ་ན། དེས་ནི་བྱེ་བྲག་ཏུ་སྨྲ་བའི་ལུགས་
བསྟན་གྱི་འདིར་བསྟན་པ་ལ་མི་གནོད་དོ། །ངག་དོན་ནི། རྐང་པ་དང་པོ་གསུམ་ལ། བྱང་
སེམས་སྒོམས་ལམ་པས་མཐར་གནས་སྙོམས་འཇུག་དགུ་ལ་བར་དུ་གང་ཡང་མ་སྤེལ་བར་
ལུགས་མཐུན་དང་ལུགས་ལྡོག་ཏུ་སྙོམས་པར་ཞུགས་པ་ལ་དགོས་པ་ཡོད་དེ། ཐོད་རྒལ་གྱི་
དངོས་གཞི་མངོན་དུ་བྱ་བའི་དགོས་པ་ཡོད་པའི་ཕྱིར། བར་པ་གཉིས་ལ་བྱང་སེམས་སྒོམ་ལམ་
པས་ཡར་སོང་མཐའི་འགོག་པ་ལས་ལངས་ནས་སྲིད་རྩེ་ལ་ནུད་ཆུང་དུ་བྱས་པ་ལ་དགོས་པ་

ཡོད་དེ། མཚམས་འཛིན་གྱི་འདོད་སེམས་མངོན་དུ་བྱ་བའི་ཆེད་ཡིན་པའི་ཕྱིར། ལྷག་མ་རྣམས་
ལ༑ བྱང་སེམས་སྒོམ་ལམ་པས་མར་འོང་མཐར་གནས་སྙོམས་འཇུག་དགུ་ལ་འདོད་སེམས་
སྤེལ་ནས་སྙོམས་པར་ཞུགས་པ་ལ་དགོས་པ་ཡོད་དེ། ཐོད་རྒལ་གྱི་ཏིང་ངེ་འཛིན་ལ་རྩལ་སྦྱང་
བར་བྱ་བའི་ཆེད་ཡིན་པའི་ཕྱིར། འོ་ན་སྒོམ་སྤང་ཤེས་སྒྲིབ་སྤོང་བའི་ཕྱིར་དུ་སྒོམ་ལམ་རྩེ་སྦྱོར་
བསྒོམ་ནས་སྒོམ་སྤང་ཤེས་སྒྲིབ་དེ་ཇི་ལྟ་བུ་ཞེ་ན། རང་གི་དམིགས་པའི་ཆོས་ལ་དམིགས་ནས་
བདེན་གྲུབ་ཏུ་འཛིན་པའི་བདེན་འཛིན་ལྷན་སྐྱེས་དེ་སྒོམ་སྤང་བདེན་འཛིན་ཡིན་ལ། དེ་ལ་གཙོ་ཆེ་
བའི་སྒོ་ནས་སྒོམ་སྤང་གཟུང་རྟོག་དང་། འཛིན་རྟོག་གཉིས། དང་པོ་ནི། གཟུང་བའི་ཆོས་ལ་
དམིགས་ནས་ལོངས་སྤྱད་བྱར་བདེན་པར་འཛིན་པའི་བདེན་འཛིན་ལྷན་སྐྱེས་དེ་ཡིན་ལ། དེ་ལ་
ཡང་འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས་ལས། ཐེག་ཆེན་རིགས་ངེས་ཀྱི་
འཇུག་བྱའི་ཆོས་ལ་དམིགས་ནས་ལོངས་སྤྱད་བྱར་བདེན་པར་འཛིན་པའི་བདེན་འཛིན་ལྷན་སྐྱེས་
དེ་དང་པོ་དང་། དེ་ལ་ལྟོས་པའི་ལྡོག་བྱའི་ཆོས་ལ་དམིགས་ནས་ལྡོག་བྱར་བདེན་པར་འཛིན་
པའི་བདེན་འཛིན་ལྷན་སྐྱེས་དེ་གཉིས་པ་ཡིན་ལ། དང་པོ་དམིགས་པའི་སྒོ་ནས་དབྱེ་ན་དགུར
ཡོད་ཅེས་སྟོན་པ་ལ། མདོར་བསྡུས་རྒྱས་དང་སངས་རྒྱས་ཀྱིས། ཞེས་སོགས་
གསུངས༑ གཉིས་པ་ལའང་དེ་ལྟར་ཡོད་ཅེས་སྟོན་པ་ལ། གཉིས་པ་སེམས་དང་སེམས་བྱུང་
རྣམས༑ ༑ཞེས་སོགས་གསུངས། འཛིན་པའི་ཆོས་ལ་དམིགས་ནས་ལོངས་སྤྱོད་པ་པོར་བདེན་
པར་འཛིན་པའི་བདེན་འཛིན་ལྷན་སྐྱེས་དེ་སྒོམ་སྤང་བདེན་འཛིན་འཛིན་རྟོག་དང་། དེ་ལ་ཡང་
རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས་ལས། རྫས་འཛིན་ལ་དམིགས་ནས་
ལོངས་སྤྱོད་པ་པོར་བདེན་པར་འཛིན་པའི་བདེན་འཛིན་ལྷན་སྐྱེས་དེ་དང་པོ་དང་། བཏགས་འཛིན་
ལ་དམིགས་ནས་ལོངས་སྤྱོད་པ་པོར་བདེན་པར་འཛིན་པའི་བདེན་འཛིན་ལྷན་སྐྱེས་དེ་གཉིས་པ་
ཡིན་ལ། དང་པོ་ལ་དམིགས་པའི་སྒོ་ནས་དགུར་ཡོད་ཅེས་སྟོན་པ་ལ། སེམས་ཅན་བཏགས་

པའི་སྤྱོད་ཡུལ་དང་། །ཞེས་སོགས་གསུངས། གཉིས་པ་ལ་ཡང་དེ་ལྟར་ཡོད་ཅེས་སྟོན་པ་
ནི༑ སེམས་ཅན་བཏགས་དང་དེ་རྒྱུ་ཡི། །ཞེས་སོགས་གསུངས་སོ། འོ་ན་སྤང་བྱ་དེ་རྣམས་
སྤངས་པ་ལ་འབྲས་བུ་ཇི་ལྟ་བུ་འབྱུང་ཞེ་ན། ཐེག་པ་གསུམ་གྱི་ཉམས་ལེན་གྱི་རིགས་རྫོགས་
པའི་ཡོན་ཏན་རྣམས་རྒྱ་མཚོ་ལ་ཆུ་བོ་འདུ་བ་བཞིན་དུ་རང་གི་ངང་གིས་འབྱུང་ཞེས་སྟོན་པ་
ལ༑ ཡམས་ནད་འདི་རྣམས་ཟད་ནས་ནི། །ཞེས་སོགས་གསུངས།
དེ་ལྟར་སྒོམ་སྤང་རྟོག་པ་སྤོང་བྱེད་ཀྱི་སྒོམ་ལམ་རྩེ་སྦྱོར་བཤད་ནས་གནས་ངན་ལེན་གྱི་
དྲི་མ་ཕྲ་མོ་དངོས་སུ་སྤོང་བྱེད་ཀྱི་བར་ཆད་མེད་པའི་རྩེ་སྦྱོར་སྟོན་པ་ལ། སྟོང་གསུམ་སྐྱེ་བོ་ཉན་
ཐོས་དང༌། །ཞེས་སོགས་གསུངས། གནས་ངན་ལེན་གྱི་དྲི་མ་ཕྲ་མོའི་དངོས་གཉེན་དུ་གྱུར་པའི་
སེམས་དཔའི་རྣལ་འབྱོར་ཐག་ཏུ་དམིགས་པ། བར་ཆད་མེད་པའི་རྩེ་སྦྱོར་གྱི་མཚན་
ཉིད༑ མཚན་གཞི། རྒྱུན་མཐའི་བར་ཆད་མེད་ལམ་ལྟ་བུའོ། །དེའི་དམིགས་རྣམ་དང་བདག་
རྐྱེན་དེ་ཇི་ལྟ་བུ་ཞེ་ན། དེ་རྣམས་སྟོན་པ་ལ། འདི་ཡི་དམིགས་པ་དངོས་མེད་དེ། །ཞེས་སོགས་
གསུངས༑ འདི་ལ་ཆོས་ཐམས་ཅད་བདེན་གྲུབ་ཀྱིས་སྟོང་པ་དེ་ཆོས་ཅན་བར་ཆད་མེད་པའི་རྩེ་
སྦྱོར་གྱི་དམིགས་པ་ཡིན་ཏེ། དེས་སྒྲོ་འདོགས་གཅད་པར་བྱ་བའི་གཞི་ཡིན་པའི་ཕྱིར། རྒྱུན་
མཐའི་ཡེ་ཤེས་ལ་སྦྱོར་བའི་གནས་སྐབས་ཀྱི་ཐེག་པ་ཆེན་པོའི་སེམས་བསྐྱེད་ཆོས་ཅན། རང་གི་
འབྲས་བུར་གྱུར་པའི་བར་ཆད་མེད་པའི་རྩེ་སྦྱོར་གྱི་བདག་རྐྱེན་ཡིན་ཏེ། དེ་བསྐྱེད་པ་ལ་རང་
དབང་ཐོབ་པའི་དེའི་རྐྱེན་ཡིན་པའི་ཕྱིར། །ཞེས་པ་ནི། འདིར་བདག་པོ་དྲན་པ་ཞེས་པའི་དོན་
ནོ༑ ༑བར་ཆད་མེད་པའི་རྩེ་སྦྱོར་ཆོས་ཅན། དོན་དམ་པར་རང་བཞིན་གྱིས་ཞི་བའི་རྣམ་པ་ཅན་
ཡིན་ཏེ། བདེན་མེད་ཀྱི་རྣམ་པ་ཅན་ཡིན་པའི་ཕྱིར། ཆོས་ཐམས་ཅད་བདེན་མེད་དུ་བསྟན་པ་ལ་
ཀླན་ཀ་སྤོང་ཚུལ་འཆད་པ་ལ། དམིགས་པ་འཐད་དང་དེ་ཡི་ནི། །ཞེས་སོགས་གསུངས་སོ།།
འོ་ན། འདིར་བསྟན་ལོག་རྟོག་དེ་ལ་དུར་ཡོད་ཅེ་ན། བཅུ་དྲུག་ཏུ་ཡོད་དེ། དམིགས་

རྣམ་ལ་ལོག་པར་རྟོག་པ་གཉིས། འབྲས་བུ་ལ་གཅིག བདེན་གཉིས་མི་འཐད་པར་འཛིན་པ་
གཉིས༑ སྤྱོད་པ་མི་འཐད་པར་འཛིན་པ་གཅིག སྐྱབས་འགྲོ་ཡུལ་དང་བཅས་པ་མི་འཐད་པར་
འཛིན་པ་གསུམ་སྤྱོད་པའི་ཁྱད་པར་འཐད་པར་འཛིན་པ་གཅིག མངོན་རྟོགས་དང་དེའི་སྤང་བྱ་
མི་འཐད་པར་འཛིན་པ་གཉིས། ལམ་གྱི་ངོ་བོ་མི་འཐད་པར་འཛིན་པ་གཅིག སྤང་གཉེན་གྱི་ཁྱད་
པར་མི་འཐད་པར་འཛིན་པ་གཅིག བསྒོམ་བྱ་རང་སྤིའི་མཚན་ཉིད་མི་འཐད་པར་འཛིན་པ་
གཅིག སྒོམ་པ་མི་འཐད་པར་འཛིན་པ་གཅིག་རྣམས་སུ་ཡོད་པའི་ཕྱིར། དེ་དག་སྐབས་འདིར་
བསྟན་པ་ལ་དགོས་པ་ཡོད་དེ། ཀླན་ཀ་སྤོང་ཚུལ་དང་བར་ཆད་མེད་པའི་རྩ་སྦྱོར་ཐོབ་པ་ལ་ལོག་
རྟོག་དེ་དག་སྤང་དགོས་ཞེས་ཤེས་པར་བྱ་བའི་དགོས་པ་ཡོད་པའི་ཕྱིར།
བདེན་གཉིས་ངོ་བོ་གཅིག་ཏུ་མི་རུང་བར་འཛིན་པའི་བློ་མངོན་གྱུར་བ་དང་དེའི་ས་བོན་
གང་རུང་གིས་བསྡུས་པའི་སྤང་བྱར་དམིགས་པ། སྐབས་འདིར་བསྟན་གྱི་བསལ་བྱ་ལོག་སྒྲུབ་
གྱི་མཚན་ཉིད། དེ་ལྟར་འཛིན་པའི་བློ་མངོན་གྱུར་བར་དམིགས་པ་དེ། སྐབས་འདིར་བསྟན་གྱི་
བསལ་བྱ་ལོག་རྟོག་གི་མཚན་ཉིད། སྐབས་འདིར་ཀླན་ཀ་དེ་ཇི་ལྟ་བུ་ཞེ་ན། དེ་ལ་ཀུན་རྫོབ་སྒོ་
ཅན་གྱི་ཀླན་ཀ་དང་། དོན་དམ་སྒོ་ཅན་གྱི་ཀླན་ཀ་གཉིས་ལས། དང་པོ་ནི། དབུ་མ་པའི་ཀུན་རྫོབ་
ཀྱི་ཁས་བླངས་རྟགས་སུ་བཀོད་ནས་དབུ་མ་པའི་ལུགས་སུན་འབྱིན་པའི་དངོས་སྨྲ་བའི་སུན་
འབྱིན་དུ་དམིགས་པའོ། །གཉིས་པ་ནི། དབུ་མ་པའི་དོན་དམ་པའི་ཁས་བླངས་རྟགས་སུ་བཀོད་
ནས་དབུ་མ་པའི་ལུགས་སུན་འབྱིན་པར་བྱེད་པའི་དངོས་སྨྲ་བའི་སུན་འབྱིན་དུ་དམིགས་
པའོ༑ ༑དང་པོ་དེའི་མཚན་གཞི་ནི། རྣམ་མཁྱེན་གྱི་དམིགས་པ་མི་འཐད་པར་ཐལ། ཆོས་ཐམས་
ཅད་བདེན་པར་མ་གྲུབ་པའི་ཕྱིར་ཞེས་སྟོན་པ་ལྟ་བུ། གཉིས་པའི་མཚན་གཞི་ནི། དངོས་པོ་
བདེན་གྲུབ་ཏུ་གྲུབ་པར་ཐལ། རྣམ་མཁྱེན་གྱི་དམིགས་པ་འཐད་པའི་ཕྱིར་ཞེས་དངོས་སྨྲ་བས་
དབུ་མ་པ་ལ་འཕངས་པའི་སུན་འབྱིན་ལྟ་བུའོ། །དེ་གཉིས་ཀ་ལ་ཁྱབ་པ་མེད་ཀྱི་ལན་འདེབས་

རིགས་པའི་ཕྱིར་ཏེ། བདེན་པར་གྲུབ་པའི་ཆོས་རྡུལ་ཙམ་ཡང་མེད་པའི་ཕྱིར། ཞེས་པ་ནི། དེ་
བས་ཀུན་རྫོབ་དང་དོན་དམ་པའི་ཞེས་སོགས་ཀྱིས་བསྟན་ཏོ། །ཤེས་རབ་ཀྱི་ཕ་རོལ་ཏུ་ཕྱིན་པའི་
མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་རྣམ་བཤད་སྙིང་
པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ལས་སྐབས་ལྔ་པའི་ཚིག་དོན་ལེགས་
པར་བཤད་ཟིན་ཏོ། །བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །།
་

༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་
པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས་
སྐབས་དྲུག་པ་དང་བདུན་པ་བརྒྱད་པའི་
སྤྱི་དོན་བཞུགས་སོ།།
༄༅། །བརྟན་པ་རྒྱུ་འབྲས་བཤད་པ་ལ། བརྟན་པ་ཐོབ་པའི་ཕྱིར་དུ་བསྒོམ་པ་མཐར་གྱིས
པའི་སྦྱོར་བ་བཤད་པ་དང་། བརྟན་པ་ཐོབ་ནས་བསྒོམ་པ་སྐད་ཅིག་མའི་སྦྱོར་བ་བཤད་པ
གཉིས༑ དང་པོ་ལ། རྩེ་སྦྱོར་བཤད་པའི་རྗེས་སུ་མཐར་གྱིས་པའི་སྦྱོར་བ་འཆད་པའི་རྒྱུ
མཚན༑ མཐར་གྱིས་པའི་སྦྱོར་བ་ཇི་ལྟར་སྒོམ་པའི་ཚུལ། སྒོམ་པའི་དགོས་པ། གཞུང་གི་
བསྟན་པའི་ཚུལ་ཏེ་བཞི། དང་པོ་ནི། རྩེ་སྦྱོར་ཡིན་ན། རང་གི་ཉེར་ལེན་དུ་གྱུར་པའི་མཐར་
གྱིས་པའི་སྦྱོར་བ་ལས་འབྱུང་དགོས་པའི་རྩེ་སྦྱོར་བཤད་པའི་རྗེས་སུ་མཐར་གྱིས་པའི་སྦྱོར་བ་
འཆད་པ་མི་རིགས་སོ་ཞེ་ན། དེ་དགོས་ཀྱང་དེ་ལྟར་འཆད་པའི་རྒྱུ་མཚན་ཡོད་དེ། སྐབས་དང་
པོ་གསུམ་དང་བཞི་པའི་སྐབས་ནས་བསྟན་པའི་མཁྱེན་གསུམ་གྱི་རྣམ་པ་སོ་སོ་བ་དང་བསྡུས་པ་
རྣམས་རྣམ་རྫོགས་སྦྱོར་བའི་སྐབས་ནས་བསྟན་པ་ལྟར། རྒྱན་གྱི་ཆེད་དུ་བྱ་བའི་གདུལ་བྱ་བྱང་
སེམས་ཚོགས་ལམ་པ་དེས་མཁྱེན་གསུམ་གྱི་རྡམ་པ་ལ་གོམས་པ་བརྟན་པོ་ཐོབ་པའི་ཕྱིར་དུ་
མཁྱེན་གསུམ་གྱི་རྣམ་པ་གོ་རིམ་མ་འཆོལ་བར་བསྒོམས་དགོས་པའི་ཕྱིར། ཞེས་སྟོན་པ་
ལ༑ སོ་སོ་བ་དང་བསྡུས་པ་ཉིད་དུ། ཞེས་སོགས་གསུངས། དེས་ན་སྐབས་དྲུག་པའི་སྐབས་
ནས་སྒྲ་ཟིན་ལ་ཆོས་བཅུ་གསུམ་གྱིས་ཟིན་པར་བསྟན་པའི་མཐར་གྱིས་པའི་སྦྱོར་བ་དང༌། དང་
པོར་ཐོབ་མ་ཐག་པའི་རྣམ་རྫོགས་སྦྱོར་བ་གཉིས་རྒྱུ་འབྲས་སུ་སྟོན་པ་ཡིན་ཏེ། སྐབས་དྲུག་པར་

དེ་ལྟར་བསྟན་པའི་མཐར་གྱིས་པའི་སྦྱོར་བ་ཡིན་ན། རང་གི་ཉེར་ལེན་དུ་གྱུར་པའི་རྣམ་རྫོགས་
སྦྱོར་བ་ལས་འབྱུང་དགོས་པའི་ཕྱིར།
གཉིས་པ་སྒོམ་ཚུལ་ནི། མཁྱེན་གསུམ་གྱི་རྣམ་པ་ལ་གོམས་པ་བརྟན་པོ་ཐོབ་པའི་ཕྱིར་
དུ་རྣམ་པ་བརྒྱ་བདུན་ཅུ་རྩ་གསུམ་པོ་གོ་རིམ་མ་འཆོལ་བར་བསྒོམ་པ་ཡིན་ནོ། །གསུམ་པ་
ནི༑ དེ་ལྟར་བསྒོམས་པས་རྣམ་པ་བརྒྱ་བདུན་ཅུ་རྩ་གསུམ་ལ་གོམས་པ་བརྟན་པོ་ཐོབ་པའི་དགོས་
པ་ཡོད་དོ། །བཞི་པ་ནི། སྦྱིན་པ་ཤེས་རབ་བར་དག་དང་། །ཞེས་སོགས་ཀྱིས་ཆོས་བཅུ་གསུམ་
གྱིས་ཟིན་པའི་སྒོ་ནས་སྒོམ་ཚུལ་བསྟན་པས་དེ་ལྟར་སྒོམ་པའི་ཚུལ་ཡང་གཏོང་བའི་སེམས་པ་
སྤོང་བའི་སེམས་པ་མི་འཁྲུག་པའི་སེམས་པ་སྤྲོ་བའི་སེམས་པ་རྩེ་གཅིག་པའི་སེམས་པ་སོ་སོར་
རྟོགས་པའི་ཤེས་རབ་ཀྱིས་ཟིན་པའི་སྒོ་ནས་རྣམ་པ་བསྒོམ་པ་ནི་སྦྱིན་སོགས་དྲུག་གིས་ཟིན་པའི་
སྒོ་ནས་བསྒོམ་པ་དང༌། སངས་རྒྱས་དེ་སྐྱོན་ཀུན་ཟད་ཡོན་ཏན་ཀུན་ལྡན་དུ་ཤེས་པའི་སྒོ་ནས་དེ་
ཐོབ་པའི་ཕྱིར་དུ་དྲན་པ་ཉེ་གཞག་སོགས་བྱང་ཕྱོགས་སོ་བདུན་ཉམས་སུ་ལེན་པའི་བྱ་བས་ཟིན་
པའི་སྒོ་ནས་ལམ་བསྒོམ་པ་ནི་སངས་རྒྱས་རྗེས་དྲན་གྱིས་ཟིན་པའི་སྒོ་ནས་བསྒོམ་པ་དང་། དགེ་
མི་དགེ་ལུང་མ་བསྟན་གྱི་ཆོས་རྣམས་རིམ་བཞིན་བླང་དོར་བཏང་སྙོམས་སུ་ཤེས་པའི་སྒོ་ནས་
ལམ་བསྒོམ་པ་ནི་ཆོས་རྗེས་དྲན་གྱིས་ཟིན་པའི་སྒོ་ནས་དང་། དགེ་འདུན་རྣམས་ལམ་སྒྲུབ་པའི་
ཟླ་གྲོགས་སུ་ཤེས་པའི་སྒོ་ནས་ཞེས་སོགས་དང༌། སྦྱིན་པ་གཏོང་བ་ལ་སོགས་པའི་དགེ་རྩ་
མཐའ་དག་སྒྲུབ་དགོས་སྐམ་པའི་བློས་ཟིན་པའི་སྒོ་ནས་བསྒོམ་པ་ནི་གཏོང་བ་རྗེས་དྲན་གྱིས་ཟིན་
པའི་སྒོ་ནས་དང་འདི་དང་སྔར་གྱི་སྦྱིན་པས་ཟིན་པར་བཤད་པ་གཉིས་ལ་ཁྱབ་ཆེ་ཆུང་གི་ཁྱད་པར་
ཡོད་པས་ཟློས་སྐྱོན་དུ་མི་འགྱུར་རོ། །ཚུལ་འཆལ་སོགས་མི་མཐུན་ཕྱོགས་མཐའ་དག་སྤོང་
དགོས་སྙམ་པའི་བློས་ཟིན་པའི་སྒོ་ནས་ཞེས་སོགས་སྤོང་བ་རྗེས་དྲན་དང་། ལྷག་པའི་ལྷ་རྗེ་
བཙུན་འཇམ་དབྱངས་དང་རྒྱལ་ཆེན་རིགས་བཞི་ལ་སོགས་པའི་ལྷ་དཔང་པོར་ཤེས་པའི་སྒོ་ནས་

རྣམ་པ་བསྒོམ་པ་ནི་དཔང་པོ་ལྷ་རྗེས་དྲན་གྱི་སྒོ་ནས་སྒོམ་པའི་ཚུལ་ལོ། །སྟོང་ཉིད་རྟོགས་པའི་
ཤེས་རབ་ཀྱིས་ཟིན་པའི་སྒོ་ནས་བསྒོམ་པ་ནི་དངོས་མེད་ངོ་བོ་ཉིད་ཀྱིས་སྒོ་ནས་སྒོམ་པའི་ཚུལ་
ལོ༑
དེས་ན་རྣམ་པ་བརྒྱ་བདུན་ཅུ་རྩ་གསུམ་ལ་གོམས་པ་བརྟན་པོ་ཐོབ་པའི་ཕྱིར་དུ་སྒོམ་པའི་
ཉམས་ལེན་གྱིས་ཟིན་པའི་རིགས་སུ་གནས་པའི་སེམས་དཔའི་ཡེ་ཤེས་སུ་དམིགས་པ། མཐར་
གྱིས་པའི་སྦྱོར་བའི་མཚན་ཉིད། །དབྱེ་ན་བཅུ་གསུམ་དུ་ཡོད་དོ། །འོ་ན་ས་བཅུ་ཐོབ་པ་ལ་ཕ་
རོལ་ཏུ་ཕྱིན་པ་བཅུ་ཉམས་སུ་ལེན་དགོས་པ་མ་ཡིན་ནམ། ཕར་ཕྱིན་དྲུག་གི་ཉམས་ལེན་གྱིས་
ཟིན་པ་ཙམ་གྱི་སྒོ་ནས་བསྟན་པས་ཇི་ལྟར་ཆོག་ཅེ་ན། སྐྱོན་མེད་དེ། ཤེར་ཕྱིན་གྱི་ཉམས་ལེན་གྱི་
ནང་དུ་ཕར་ཕྱིན་ཕྱི་མ་བཞི་ཡང་འདུ་བའི་ཕྱིར་ཞེས་སྟོན་པ་ལ། ཕ་རོལ་ཏུ་ཕྱིན་པ་བཞི་ནི་ཤེས་
རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར། ཞེས་སོགས་གསུངས། དེ་ཡང་ས་དྲུག་
པར་ཤེར་ཕྱིན་གྱི་ཉམས་ལེན་ལྷག་པར་ཐོབ་ལ་ས་བདུན་པར་དེ་གཞིར་བྱས་པའི་སྟེང་དུ་ཐབས་ཀྱི་
ཕར་ཕྱིན་གྱི་ཉམས་ལེན་ལྷག་པར་ཐོབ་དག་པ་ས་གསུམ་དུ་རིམ་པ་བཞིན་སྔ་མ་རྣམས་ཀྱི་སྟེང་དུ་
སྟོབས་སྨོན་ལམ་ཡེ་ཤེས་ཀྱི་ཕར་ཕྱིན་གྱི་ཉམས་ལེན་རྣམས་ལྷག་པར་ཐོབ་བོ། །ཤེས་རབ་གྱི་ཕ་
རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་བ་དང་བཅས་པའི་
རྣམ་བཤད་སྙིང་པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ལས་སྐབས་དྲུག་པའི་
ཚིག་དོན་ལེགས་པར་བཤད་ཟིན་ཏོ།། །།
༈ བརྟན་པ་ཐོབ་པ་སྐད་ཅིག་མའི་སྦྱོར་བ་བཤད་པ་ལ། མཐར་གྱིས་པའི་སྦྱོར་བ་
བཤད་ཟིན་པའི་འོག་ཏུ་སྐད་ཅིག་མའི་སྦྱོར་བ་འཆད་པའི་རྒྱུ་མཚན། དེ་སྒོམ་ཚུལ། སྒོམ་པའི་

དགོས་པ། གཞུང་གི་བསྟན་པའི་ཚུལ་ཏེ་བཞི། དང་པོ་ནི། དེའི་རྒྱུ་མཚན་ཡོད་དེ། མཁྱེན་
གསུམ་གྱི་རྣམ་པ་ལ་གོམས་པ་བརྟན་པོ་ཐོབ་པའི་ཕྱིར་དུ་མཐར་གྱིས་པའི་སྦྱོར་བ་བསྒོམས་པ་
ལས་དེ་ལ་གོམས་པ་བརྟན་པོ་ཐོབ་པའི་སྐད་ཅིག་མའི་སྦྱོར་བ་འབྱུང་བའི་ཕྱིར་ཞེས་སྟོན་པ་
ལ༑ མཐར་གྱིས་པའི་མངོན་པར་རྟོགས་པ་རྣམ་པར་བསྒོམ་པ་ནི། ཞེས་སོགས་གསུངས།
གཉིས་པ་ནི། རྒྱུན་མཐའི་ཡེ་ཤེས་མ་ཐོབ་གོང་དུ་རྩོལ་བ་དུ་མའི་སྒོ་ནས་རྣམ་པ་བརྒྱ་
བདུན་ཅུ་རྩ་གསུམ་བསྒོམ་པ་མ་གཏོགས་རྩོལ་བ་གཅིག་ཉིད་ཀྱིས་བྱེད་པ་ལ་བརྟེན་ནས་བྱ་རྫོགས་
ཀྱི་སྐད་ཅིག་མའི་ཐུང་མཐའ་གཅིག་ལ་ཡང་རྣམ་པ་བརྒྱ་བདུན་ཅུ་རྩ་གསུམ་བསྒོམ་མི་ནུས་
ལ༑ རྒྱུན་མཐའི་སྦྱོར་བའི་ལམ་གྱི་ཚེ་དེ་ལྟར་ནུས་པས་དེ་ལྟར་བསྒོམ་པ་ནི་སྐད་ཅིག་མའི་སྦྱོར་
བ་སྒོམ་པའི་ཚུལ་ལོ། །རྒྱུན་མཐའི་བར་ཆད་མེད་ལམ་རང་དུས་སུ་སྦྱོར་བའི་གནས་སྐབས་
ལས་ཀྱང་ལམ་གྱི་ནུས་པ་མཐུ་ཅན་དུ་གྱུར་པ་ཡིན་ནོ།།
གསུམ་པ་ནི། རྣམ་པ་བརྒྱ་བདུན་ཅུ་རྩ་གསུམ་ལ་སོགས་པའི་ཆོས་ཐམས་ཅད་མངོན་
སུམ་གྱིས་རྟོགས་པའི་ཡེ་ཤེས་འཐོབ་པར་འགྱུར་བའི་དགོས་པ་ཡོད་དོ། །དེས་ན་བྱ་རྫོགས་ཀྱི་
སྐད་ཅིག་མའི་ཐུང་མཐའ་གཅིག་ལ་རྣམ་པ་བརྒྱ་བདུན་ཅུ་རྩ་གསུམ་སྒོམ་པའི་ཉམས་ལེན་གྱིས་
ཟིན་པའི་སེམས་དཔའི་རྣལ་འབྱོར་མཐར་ཐུག་ཏུ་དམིགས་པ། སྐད་ཅིག་སྦྱོར་གྱི་མཚན་
ཉིད༑ ༑བཞི་པ་ནི། སྐད་ཅིག་སྦྱོར་ལ་རྣམ་པར་སྨིན་པ་མ་ཡིན་པའི་སྐད་ཅིག་སྦྱོར། རྣམ་པར་
སྨིན་པའི་སྐད་ཅིག་སྦྱོར། མཚན་ཉིད་མེད་པའི་སྐད་ཅིག་སྦྱོར། གཉིས་སུ་མེད་པའི་སྐད་ཅིག་
སྦྱོར་ཏེ་བཞི་ཡོད་ལ། རྣམ་པར་སྨིན་པ་མ་ཡིན་པའི་དོན་ལ་ས་བདུན་པ་མན་ཆད་ཀྱི་ཡོན་ཏན་གྱི་
རིགས་རྣམས་ལ་རྣམ་པར་སྨིན་པ་མ་ཡིན་པའི་ཡོན་ཏན་གྱི་རིགས་ཞེས་བྱ་སྟེ། དེ་མན་ཆད་དུ་
ལམ་ལ་འབད་རྩོལ་ཆེན་པོའི་སྒོ་ནས་སློབ་དགོས་ཤིང་བདེན་འཛིན་སོགས་ཀྱིས་མ་དག་པའི་
ཕྱིར༑ རྣམ་པར་སྨིན་པ་མ་ཡིན་པའི་ཡོན་ཏན་གྱི་རིགས་རྣམས་བྱ་རྫོགས་ཀྱི་སྐད་ཅིག་མའི་ཐུང་

མཐའ་གཅིག་ལ་སྒོམ་པར་ནུས་པའི་ཉམས་ལེན་གྱིས་ཟིན་པའི་སེམས་དཔའི་ཡེ་ཤེས་མཐར
ཐུག་ཏུ་དམིགས་པ། རྣམ་པར་སྨིན་པ་མ་ཡིན་པའི་སྐད་ཅིག་སྦྱོར་གྱི་མཚན་ཉིད་ཡིན་ཞེས་སྟོན་པ་
ལ༑ སྦྱིན་པ་ལ་སོགས་རེ་རེས་ཀྱང་། །ཞེས་སོགས་གསུངས། རྩོལ་བ་གཅིག་གིས་དེ་ལྟར་
བསྒོམས་ནུས་པའི་དཔེ་སྟོན་པ་ལ། ཇི་ལྟར་སྐྱེས་བུས་ཟོ་ཆུན་རྒྱུད། །ཅེས་སོགས་
གསུངས༑ རྣམ་པར་སྨིན་པ་ནི་ས་བརྒྱད་པ་ཡན་ཆད་ཀྱི་ཡོན་ཏན་གྱི་རིགས་རྣམས་ལ་བརྗོད་
དེ༑ ས་བརྒྱད་པ་ནས་རྣམ་པརམི་རྟོག་པའི་ཡེ་ཤེས་ལ་དབང་བསྒྱུར་ཐོབ་ཅིང་བདེན་འཛིན་མངོན་
གྱུར་དུ་མི་འབྱུང་བས་འབད་རྩོལ་དང་བཅས་ཏེ་ལམ་ལ་སློབ་མི་དགོས་པའི་ཕྱིར། དེས་ན་ཟག་
མེད་རྣམ་པར་སྨིན་པའི་ཡོན་ཏན་གྱི་རིགས་རྣམས་བྱ་རྫོགས་ཀྱི་སྐད་ཅིག་མའི་ཐུང་མཐའ་རེ་རེ་ལ་
སྒོམ་པར་ནུས་པའི་ཉམས་ལེན་གྱིས་ཟིན་པའི་སེམས་དཔའི་ཡེ་ཤེས་མཐར་ཐུག་ཏུ་དམིགས་
པ༑ རྣམ་པར་སྨིན་པའི་སྐད་ཅིག་སྦྱོར་གྱི་མཚན་ཉིད་ཡིན་ཞེས་སྟོན་པ་ལ། གང་ཚོ་ཆོས་དཀར་
ཐམས་ཅད་ཀྱི། །ཞེས་སོགས་གསུངས། སྟོང་ཉིད་རྟོགས་པའི་ཤེས་རབ་ཀྱིས་ཟིན་པའི་སེམས་
དཔའི་ཡེ་ཤེས་མཐར་ཐུག་ཏུ་དམིགས་པ། མཚན་ཉིད་མེད་པའི་སྐད་ཅིག་སྦྱོར་གྱི་མཚན་ཉིད་
ཡིན་ཞེས་སྟོན་པ་ལ། སྦྱིན་པ་ལ་སོགས་སྤྱོད་པ་ཡིས། ཞེས་སོགས་གསུངས། གཟུང་འཛིན་
རྫས་གཞན་གྱིས་སྟོང་པར་རྟོགས་པའི་ཤེས་རབ་ཀྱིས་ཟིན་པའི་སེམས་དཔའི་ཡེ་ཤེས་མཐར་ཐུག་
ཏུ་དམིགས་པ། གཉིས་སུ་མེད་པའི་སྐད་ཅིག་སྦྱོར་གྱི་མཚན་ཉིད་ཡིན་ཞེས་སྟོན་པ་ལ། ཆོས་
ཀུན་རྨི་ལམ་འདྲར་གནས་ནས། །ཞེས་སོགས་གསུངས། དེས་ན་སྐད་ཅིག་སྦྱོར་བ་བཞི་པོ་འདི་
ལྡོག་པའི་སྒོ་ནས་དབྱེ་བ་ཡིན་གྱི། དོན་ལ་ཁྱད་པར་མེད་དེ། རྣམ་བཤད་སྙིང་པོའི་རྒྱན་དུ། རྒྱུན་
མཐའི་བར་ཆད་མེད་ལམ་གཅིག་ཉིད་དེ་བཞི་ཀའི་མཚན་གཞིར་གསུངས་པའི་ཕྱིར། ཤེས་རབ་
གྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་བ་དང་
བཅས་པའིརྣམ་བཤད་སྙིང་པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ལས་སྐབས་

བདུན་པའི་ཚིག་དོན་ལེགས་པར་བཤད་ཟིན་ཏོ།། །།
༈ འབྲས་བུ་ཆོས་སྐུ་བཤད་པ་ལ། སྐད་ཅིག་སྦྱོར་བཤད་པའི་རྗེས་སུ་ཆོས་སྐུ་འཆད་
པའི་རྒྱུ་མཚན། སྐུའི་མཐའ་དཔྱད་པ། གཞུང་གི་བསྟན་ཚུལ་དང་གསུམ། དང་པོའི་རྒྱུ་མཚན་
ཡོད་དེ། སྐད་ཅིག་སྦྱོར་བསྒོམས་པ་ལ་བརྟེན་ནས་ཆོས་སྐུ་ཐོབ་པར་འགྱུར་པའི་ཕྱིར་ཞེས་སྟོན་
པ་ལ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ། ཞེས་སོགས་
གསུངས༑ གཉིས་པ་ལ། འབྲས་བུ་འགྲུབ་པའི་དུས་མཚམས། སྐུའི་དབྱེ་བ། དེ་ལ་ལོག་
རྟོག་བསལ་བ་དང་གསུམ། དང་པོ་རྒྱུན་མཐའི་བར་ཆད་མེད་ལམ་གྱིས་ཤེས་བྱ་ཇི་ལྟ་བ་ཐམས་
ཅད་ལ་གཉིས་སྣང་ནུབ་པའི་སྒོ་ནས་མངོན་སུམ་གྱིས་རྟོགས་ཤིང་ཇི་སྙེད་པ་ཅུང་ཟད་ཀྱང་མ་
རྟོགས་ལ་དེའི་སྐད་ཅིག་གཉིས་པ་ལ་ཆོས་ཉིད་ལ་མངོན་སུམ་དུ་མཉམ་པར་བཞག་བཞིན་པའི་
ངང་ནས་ཇི་སྙེད་པ་ཐམས་ཅད་མངོན་སུམ་དུ་རྟོགས་པར་གྱུར་ལ། དེའི་ཚེ་གང་ཟག་དེས་ལོངས་
སྐུ་མངོན་སུམ་དུ་བྱས་པ་དང་། ཆོས་ཐམས་ཅད་མངོན་སུམ་གྱིས་རྟོགས་པ་ལ་གེགས་བྱེད་ཀྱི་
སྒྲིབ་པ་སྤངས་པ་དང་། ཡང་དག་མཐའ་མངོན་དུ་བྱས་པ་རྣམས་དུས་མཉམ་པ་ཡིན་ནོ། །དེས་
ན་སློབ་ལམ་ན་བློ་གཅིག་གིས་བདེན་པ་གཉིས་དུས་ཅིག་ཅར་དུ་མངོན་སུམ་དུ་རྟོགས་པ་མེད་ཀྱང་
སངས་རྒྱས་ཀྱི་ཡེ་ཤེས་སྐད་ཅིག་མ་གཅིག་གིས་ཀྱང་ཇི་ལྟ་བ་དང་ཇི་སྙེད་པས་བསྡུས་པའི་ཆོས་
ཐམས་ཅད་དུས་ཅིག་ཅར་དུ་མངོན་སུམ་གྱིས་མཁྱེན་པ་ལ་ཁྱད་པར་མེད་དོ། འོ་ན་དངོས་པོ་བྱས་
པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་
པའི་ཕྱིར། ཞེས་པ་དང༌། ཕུང་སོགས་མ་གཟིགས་པའི་ཚུལ་གྱིས་ཕུང་སོགས་ཀྱི་དེ་ཁོ་ན་ཉིད་

གཟིགས་པར་གསུངས་པའི་དོནཇི་ལྟ་བུ་ཞེ་ན། དེ་རྣམས་ཀྱི་དགོངས་པ་ནི་སངས་རྒྱས་ཀྱི་ཡེ་
ཤེས་ཀྱིས་ཇི་ལྟ་བ་གཟིགས་པའི་གཟིགས་ཚུལ་ལྟར་ཇི་སྙེད་པ་དེ་མ་གཟིགས་ཇི་སྙེད་པ་གཟིགས་
པའི་གཟིགས་ཚུལ་ལྟར་ཇི་ལྟ་བ་མ་གཟིགས་པའི་ཕྱིར་དང་། དེས་ཇི་ལྟ་བ་གཉིས་སྣང་ནུབ་པའི་
ཚུལ་གྱིས་གཟིགས་ཇི་སྙེད་པ་གཉིས་སྣང་དང་བཅས་པའི་ཚུལ་གྱིས་གཟིགས་པའི་ཕྱིར་ཞེས་པ་
ཡིན་གྱི། དེས་ཇི་ལྟ་བ་གཟིགས་པའི་གཟིགས་ངོར་ཇི་སྙེད་པ་མ་གཟིགས་པ་དང་ཇི་སྙེད་པ་
གཟིགས་པའི་གཟིགས་ངོར་ཇི་ལྟ་བ་མ་གཟིགས་ཞེས་སྟོན་པ་མ་ཡིན་ནོ།།
གཉིས་པ་ལ། སངས་རྒྱས་ཀྱི་སྐུ་ལ་གཉིས་སུ་དབྱེ་བ་གསུམ་དུ་དབྱེ་བ་བཞིར་དབྱེ་བ་
ལྔར་དབྱེ་བ་སོགས་དུ་མ་གསུངས་པ་རྣམས་ནི་དབྱེ་བསྡ་ཙམ་ཡིན་གྱི། དོན་ལ་ཁྱད་པར་མེད་
དོ༑ ༑དེ་ལ་གཉིས་སུ་གྲངས་ངེས་པ་ཡང་ཡིན་ཏེ། དེ་ལ་རང་དོན་ཆོས་སྐུ་དང་། གཞན་དོན་
གཟུགས་སྐུ་གཉིས་སུ་གྲངས་ངེས་པ་ཡིན་པའི་ཕྱིར། རིན་ཆེན་འཕྲེང་བ་ལས། སངས་རྒྱས་
རྣམས་ཀྱི་སྐུ་གཟུགས་འདིར། །བསོད་རྣམས་ཚོགས་ལས་བྱུང་བ་སྟེ། །ཆོས་ཀྱི་སྐུ་ནི་མདོར་
བསྡུ་ན། །རྒྱལ་པོ་ཡེ་ཤེས་ཚོགས་ལས་བྱུང༌། །ཞེས་གསུངས་པའི་ཕྱིར་དང༌། རིགས་པ་དྲུག་
ཅུ་པ་ལས་ཀྱང༌། དགེ་བ་འདི་ཡི་སྐྱེ་བོ་ཀུན། །ཞེས་སོགས་གསུངས་པའི་ཕྱིར། གསུམ་ངུ་
གྲངས་ངེས་ཏེ། དེ་ལ་ངོ་བོ་ཉིད་སྐུ། ལོངས་སྤྱོད་རྫོགས་སྐུ། མཆོག་གི་སྤྲུལ་སྐུ་གསུམ་དུ་
གྲངས་ངེས་པའི་ཕྱིར། མདོ་སྡེའི་རྒྱན་ལས། སྐུ་གསུམ་དག་གིས་སངས་རྒྱས་ཀྱི། །སྐུ
བསྡུས་པར་ནི་ཤེས་བྱ་སྟེ། །སྐུ་གསུམ་དག་གི་རང་བཞིན་གྱི། དོན་འདི་རྟེན་དང་བཅས་པར་
བསྟན༑ ༑ཞེས་གསུངས་པའི་ཕྱིར། དེ་ལ་བཞིར་གྲངས་ངེས་ཏེ། གསུམ་པོ་དེའི་སྟེང་དུ་ཡེ་
ཤེས་ཆོས་སྐུ་དང་བཞིར་གྲངས་ངེས་པའི་ཕྱིར་ཏེ། འགྲེལ་པ་འདིར། དེ་ཡང་ངོ་བོ་ཉིད་ཀྱི་སྐུ་ལ་
སོགས་པའི་དབྱེ་བས་རྣམ་པ་བཞི་ཡིན་པས། ཞེས་གསུངས་པའི་ཕྱིར། ལྔར་གྲངས་ངེས་
ཏེ༑ བཞི་པོ་དེའི་སྟེང་དུ་སྤྲུལ་པའི་སྐུ་དང་ལྔར་ངེས་པའི་ཕྱིར། ཚུལ་དེ་དག་ནི་སློབ་དཔོན་གྱི་

ལུགས་ལ་འཐད་པ་ཁོ་ན་ཡིན་ནོ། །ཁ་ཅིག སློབ་དཔོན་གྱི་ལུགས་ལ་བཞི་ཁོ་ནར་ངེས་
ཀྱི༑ གསུམ་དུ་ངེས་པ་མ་ཡིན་ཏེ། དེ་ཡིན་ན། སངས་རྒྱས་ཀྱི་ཡེ་ཤེས་སྡེ་ཚན་ཉེར་གཅིག་པོ་དེ་
ཡང་སྐུ་གསུམ་པོ་གང་རུང་ཡིན་པར་ཐལ། དེ་སངས་རྒྱས་ཀྱི་སྐུ་ཡིན་པའི་ཕྱིར། མ་ཁྱབ་
ན༑ སངས་རྒྱས་ཀྱི་སྐུ་དེ་ལ་གསུམ་དུ་གྲངས་ངེས་པ་ཉམས་སོ་ཞེ་ན། འོ་ན། ལོངས་སྐུའི་
མཚན་བཟང་པོ་སུམ་ཅུ་རྩ་གཉིས་ཀྱང་དེ་བཞི་པོ་གང་རུང་དུ་ཐལ། སངས་རྒྱས་ཀྱི་སྐུ་ཡིན་པའི་
ཕྱིར༑ མ་ཁྱབ་ན། དེ་ལ་བཞི་པོ་དེར་གྲངས་ངེས་པ་ཉམས་སོ། །ཞེས་བརྗོད་ན་ལན་ཅི་ཡོད་
སོམས་ཤིག དེས་ན་གྲངས་ངེས་འབྱེད་ཚུལ་འདི་དག་ནི་གཙོ་བོའི་རིགས་བསྡུ་བའི་དབང་དུ་
བྱས་ཀྱི། སངས་རྒྱས་ཀྱི་སྐ་ལ་དེ་གང་རུང་གིས་ཁྱབ་པར་སྟོན་པ་མ་ཡིན་ནོ། །སངས་རྒྱས་ཀྱི
སྐུ་ལ་གསུམ་དུ་འབྱེད་ཚུལ་ནི་རྒྱ་གར་བ་དང་བོད་ཀྱི་མཁས་པ་ཕལ་ཆེ་བ་དག་མཐུན་པ་ཡིན་ནོ།།
དེས་ན་ངོ་བོ་ཉིད་སྐུ་ནི་གློ་བུར་གྱི་དྲི་མ་སྤངས་པའི་སྤངས་པ་དང་། དེ་སྤངས་པའི་
ཆོས་ཉིད་རྣམས་ལ་འཇོག་པས་དག་པ་གཉིས་ལྡན་གྱི་ཆོས་ཀྱི་སྐུ་མཐར་ཐུག་ཏུ་དམིགས་པ། ངོ་
བོ་ཉིད་སྐུའི་མཚན་ཉིད། དེའི་ཡོན་ཏན་འཆད་པ་ལ། རྒྱུད་བླ་མ་ལས། དེ་ལ་སངས་རྒྱས་
རྣམས་ཀྱི་ནི། །ངོ་བོ་ཉིད་སྐུའི་མཚན་ཉིད་ལྔ། །མདོར་ན་ཡོན་ཏན་ལྔ་དང་ནི། །ལྡན་པ་ཉིད་དུ་
རིག་པར་བྱ། །ཞེས་གསུངས་པའི་མཚན་ཉིད་ལྔ་ནི། དེ་ཉིད་ལས། འདུས་མ་བྱས་ཤིང་རྣམ་
དབྱེར་མེད། །མཐའ་གཉིས་དག་ནི་རྣམ་པར་སྤངས། །ཉོན་མོངས་ཤེས་བྱ་སྙོམས་འཇུག་
གི ་སྒྲིབ་གསུམ་ལས་ནི་ངེས་གྲོལ་ཏེ། །དྲི་མེད་རྣམ་པར་རྟོག་མེད་དང་། །རྣལ་འབྱོར་རྣམས་
ཀྱི་ཡུལ་ཡིན་ཕྱིར། །ཆོས་དབྱིངས་ངོ་བོ་ཉིད་ཀྱིས་ནི། །དག་པའི་ཕྱིར་ན་འོད་གསལ་བ། །ཞེས་
གསུངས་པ་ལྟར་ཡིན་ལ། དེ་ཡང་སྐྱེ་འཇིག་དང་བྲལ་བའི་འདུས་མ་བྱས། ཡོན་ཏན་མཆོག་
དམན་གྱི་ངོ་བོ་དབྱེར་མེད་པ། གཟུང་འཛིན་གཉིས་སྣང་གི་འཁྲུལ་པ་མེད་པ། སྒྲིབ་པ་གསུམ་
མ་ལུས་པར་སྤངས་པ། བདེན་འཛིན་གྱི་དྲི་མ་མེད་ཅིང་རྣམ་པར་རྟོག་པ་མེད་པ། རྣལ་འབྱོར་ཏེ་

སངས་རྒྱས་འཕགས་པ་ནང་ཕན་ཚུན་ཁོ་ནའི་མངོན་སུམ་གྱིས་སྤྱོད་ཡུལ་ཡིན་པའི་མཚན་ཉིད་
ཅན་ནོ། །ཡོན་ཏན་ལྔ་ནི། །དེ་ཉིད་ལས། །གཞལ་མེད་གྲངས་མེད་བསམ་མེད་པ། །མཉམ་
མེད་དག་པའི་མཐར་ཐུག་པའི། །ཡོན་ཏན་རྣམས་དང་ཡང་དག་པར། །ངོ་བོ་ཉིད་ཀྱི་སྐུ་ལྡན་
ཏེ༑ ༑རྒྱ་ཆེའི་ཕྱིར་དང་གྲངས་མེད་ཕྱིར། །རྟོགས་གེའི་ཡུལ་ནི་མིན་ཕྱིར་དང་། འབའ་ཞིག་བག་
ཆགས་བཅས་སྤངས་ཕྱིར། །ཞེས་གསུངས་པ་ལྟར་ཡིན་ལ། དེ་ཡང་རྒྱ་ཆེ་བས་གཞལ་དུ་མེད་
པ་དང་། གྲངས་མང་བས་བགྲང་དུ་མེད་པ་དང༌། རྟོག་གེའི་བློས་ཇི་ལྟ་བ་བཞིན་དུ་བསམ་དུ་
མེད་པ་དང་།སངས་རྒྱས་འཕགས་པ་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་ཡིན་པས་
གཞན་གྱིས་ཚད་བཟུང་བར་མི་ནུས་པ་དང༌། སྒྲིབ་གཉིས་བག་ཆགས་དང་བཅས་པ་སྤངས་པས་
དག་པ་མཐར་ཐུག་པའི་ཡོན་ཏན་རྣམས་དང་ལྡན་པ་ཡིན་ནོ།།
ལོངས་སྤྱོད་རྫོགས་སྐུ་ནི། རྒྱུད་བླ་མ་ལས། བརྗོད་སྟོན་མཛད་རྒྱུན་མི་ཆད་
དང་༑ ༑མངོན་པར་འདུ་བྱེད་མེད་པ་དང༌། །དེ་ཡི་ངོ་བོར་མིན་སྟོན་ལ། །འདིར་ནི་སྣ་ཚོགས་
རྣམ་ལྔར་སྟོན། །ཞེས་གསུངས་པས། སྐུ་སྟོན་པ་རྒྱུན་མི་ཆད། གསུང་བརྗོད་པ་རྒྱུན་མི་
ཆད༑ ཐུགས་མཛད་པ་འཕྲིན་ལས་རྒྱུན་མི་ཆད། འབད་རྩོལ་གྱི་མཚན་མ་མངོན་པར་འདུ་བྱེད་
པ་མེད་པ་སྟེ་དེ་སྤངས་པ། གདུལ་བྱ་ལ་སྣ་ཚོགས་སུ་སྣང་ཡང་དེའི་ངོ་བོར་མ་གྲུབ་པ་སྟེ་ཁྱད
ཆོས་ལྔ་ལྡན་དུ་གསུངས་པས། ངེས་པ་ལྔ་དང་ལྡན་པའི་གཟུགས་སྐུ་མཐར་ཐུག་ཏུ་དམིགས་
པ༑ ལོངས་སྐུའི་མཚན་ཉིད། ངེས་པ་ལྔ་ནི། གནས་ངེས་པ་འོག་མིན་ཁོ་ནར་བཞུགས་
པ༑ དུས་ངེས་པ་འཁོར་བ་ཇི་སྲིད་མ་སྟོང་གི་བར་དུ་བཞུགས་པ། འཁོར་ངེས་པ་ཐེག་ཆེན་
འཕགས་པ་ཤ་སྟག་གི་འཁོར་གྱིས་བསྐོར་བ། ཆོས་ངེས་པ་ཐེག་པ་ཆེན་པོའི་ཆོས་འབའ་ཞིག་
གསུང་བ། སྐུ་ངེས་པ་མཚན་དང་དཔེ་བྱད་ཀྱིས་བརྒྱན་པ་སྟེ་ལྔའོ། །འོ་ན་འདིའི་འོག་མིན་དེ་
གང་ཞེ་ན། སྔོན་རང་གིས་སངས་རྒྱས་ཀྱི་ཞིང་སྦྱངས་པའི་དགེ་རྩ་སྨིན་པ་དང་། སྨོན་ལམ་གྱི་

མཐུ་ལས་མ་དག་པའི་ཉེས་སྐྱོན་མཐའ་དག་དང་བྲལ་ཞིང༌། ཞིང་དེར་སྐྱེས་པའི་སེམས་ཅན
རྣམས་ཀྱང་སར་གནས་ཀྱི་བྱང་ཆུབ་སེམས་དཔའ་ཤ་སྟག་ཏུ་གྱུར་པ། དེ་ལྟ་བུའི་ཞིང་དུ་དང་
པོར་རང་ཉིད་སངས་རྒྱ་བའི་ཞིང་དེ་ལ་འོག་མིན་ཞེས་ཐ་སྙད་བྱས་ཀྱི། གནས་གཙང་ལྔའི་ནང་
ཚན་གྱི་འོག་མིན་ནི་མ་ཡིན་ཏེ། ལང་ཀར་གཤེགས་པའི་མདོ་ལས། གཙང་མའི་གནས་ནི་
སྤངས་པ་ཡི། །འོག་མིན་གནས་ནི་ཉམས་དགའ་བར། །ཞེས་སོགས་གསུངས་པའི་
ཕྱིར༑ མཚན་གཞི་ནི་རང་དང་རྒྱུད་གཅིག་ཏུ་གྱུར་པའི་བྱང་སེམས་རྒྱུན་མཐའ་པའི་རྒྱུད་ཀྱི་ཡེ་
ཤེས་ཀྱིས་བདག་རྐྱེན་བྱས་པ་ལས་བྱུང་ཞིང་། དེ་འདྲའི་བྱང་སེམས་རྒྱུན་མཐའ་པས་ཉེར་ལེན་
བྱས་པ་ལས་བྱུང་བའི་གསར་དུ་སངས་རྒྱས་མ་ཐག་པའི་ངེས་པ་ལྔ་ལྡན་གྱི་གཟུགས་སྐུ་ལྟ་བུའོ།།
མཆོག་གི་སྤྲུལ་སྐུ་ནི། རྒྱུད་བླ་མ་ལས། མི་རྟག་སྡུག་བསྔལ་བདག་མེད་དང་། །ཞི་
བའི་སྒྲ་ཡིས་ཐབས་མཁྱེན་པས། །ཞེས་སོགས་དང༌། དེ་དག་ངར་འཛིན་ལས་བཟློག་
སྟེ༑ ༑ཐབས་དང་ཤེས་རབ་ཡོངས་བཟུང་བས། །ཐེག་པ་མཆོག་ལ་སྨིན་མཛད་དོ། །ཞེས་
གསུངས་པ་ལྟར་སོ་སོ་སྐྱེ་བོ་ལས་དག་ཡན་ཆད་ཀྱི་ཐེག་པ་ཆེ་ཆུང་གི་གདུལ་བྱ་སྣ་ཚོགས་པ་ལ་
ཐེག་པ་ཆེ་ཆུང་གི་ཆོས་སྣ་ཚོགས་པ་གསུང་པར་མཛད་ཅིང་། རང་གི་རྒྱུར་གྱུར་པའི་ཡེ་ཤེས་
ཆོས་སྐུས་བདག་རྐྱེན་དང༌། རང་གི་རྒྱུར་གྱུར་པའི་ལོངས་སྤྱོད་རྫོགས་སྐུས་ཉེར་ལེན་བྱས་པ་
ལས་བྱུང་བ་ཡིན་ནོ། །དེས་ན་ལོངས་སྐུ་དང་མཆོག་གི་སྤྲུལ་སྐུ་གང་རུང་ཡང་ཡིན། ངེས་པ་ལྔ་
དང་མི་ལྡན་པའི་རབ་ཏུ་ཕྱེ་བ་ཡང་ཡིན་པའི་གཞི་མཐུན་པར་གྱུར་པའི་གཟུགས་སྐུ་མཐར་ཐུག་ཏུ་
དམིགས་པ། མཆོག་གི་སྤྲུལ་སྐུའི་མཚན་ཉིད།
གསུམ་པ་ལོག་རྟོག་བསལ་བ་ལ། དང་པོ་ངོ་བོ་ཉིད་སྐུ་ལ་ལོག་རྟོག་བསལ་བ་
ནི༑ ཁ་ཅིག ངོ་བོ་ཉིད་སྐ་སངས་རྒྱས་མ་ཡིན་ཏེ། སངས་རྒྱས་ཀྱི་སེམས་བདེན་སྟོང་དང་
སེམས་ཅན་གྱི་རྒྱུད་ཀྱི་སེམས་བདེན་སྟོང་གཉིས་ལ་རིགས་མི་འདྲ་བའི་དབྱེ་བ་མེད་པས་སངས་

རྒྱས་ཡིན་མིན་མཚུངས་པའི་ཕྱིར། ཟེར་བ་མི་འཐད་དེ། །དེ་སངས་རྒྱས་མ་ཡིན་ན། དེ་ཐོབ་བྱ་
མཐར་ཐུག་མ་ཡིན་པར་འགྱུར། དེ་མ་ཡིན་ན། རང་དོན་ཆོས་སྐུ་ཡང་ཐོབ་བྱ་མཐར་ཐུག་མ་
ཡིན་པར་འགྱུར། དེ་མ་ཡིན་ན། གཞན་དོན་གཟུགས་སྐུ་ཡང་དེ་མ་ཡིན་པར་འགྱུར་པས་ཐོབ་བྱ་
མཐར་ཐུག་མི་སྲིད་པར་འགྱུར་བའི་ཕྱིར། ཁ་ཅིག་ན་རེ། ངོ་བོ་ཉིད་སྐ་སངས་རྒྱས་ཡིན་
ལ༑ སེམས་ཅན་ཐམས་ཅད་ཀྱི་རྒྱུད་ཀྱི་སེམས་བདེན་སྟོང་དེ་ངོ་བོ་ཉིད་སྐུ་ཡིན་པས་སེམས་ཅན་
ཐམས་ཅད་ཀྱི་རྒྱུད་ལ་ཐོག་མ་མེད་པ་ནས་སངས་རྒྱས་རང་ཆས་སུ་ཡོད་པ་ཡིན་ནོ། །ཟེར་པ་མི་
འཐད་དེ། སངས་རྒྱས་ཐོབ་པའི་ཕྱིར་དུ་ལམ་ལ་སློབ་དགོས་པའི་སེམས་ཅན་མི་སྲིད་པར་
འགྱུར་བའི་ཕྱིར། ཁ་ཅིག གཟུགས་སྐུ་གཉིས་སངས་རྒྱས་མ་ཡིན་ཏེ། རྡོ་རྗེ་གཅོད་པ
ལས༑ གང་དག་ང་ལ་གཟུགས་སུ་མཐོང་། །གང་དག་ང་ལ་སྒར་ཤེས་པ། །ལོག་པའི་ལམ་དུ་
བཞུགས་པ་སྟེ། །སྐྱེ་བོ་དེས་ནི་ང་མི་མཐོང་། །ཞེས་གསུངས་པའི་ཕྱིར། ཟེར་བ་མི་འཐད་
དེ༑ ལུང་དེ་གསུང་པ་པོ་སངས་རྒྱས་ཡིན་པས་དེ་ལ་གཟུགས་སུ་བདེན་པར་ཞེན་པའི་སྐྱེ་བོ་
རྣམས་ཀྱིས་དེ་སངས་རྒྱས་ཡིན་པར་མི་ཤེས་ཞེས་བསྟན་གྱི། གཟུགས་སྐུ་སངས་རྒྱས་མ་ཡིན་
པར་མ་བསྟན་པའི་ཕྱིར། ཁ་ཅིག ཡེ་ཤེས་ཆོས་སྐུ་དེ་ཉིད་གདུལ་བྱ་ལ་གཟུགས་སྐུ་གཉིས་སྣང
བས༑ མཆོག་གི་སྤྲུལ་པའི་སྐུ་དེ་ཡེ་ཤེས་ཆོས་སྐུ་དང་། དེ་ལྟར་སྣང་བའི་སྐུ་དེ་སྤྲུལ་སྐུ་ཡིན་
ནོ༑ ༑ཞེས་ཟེར་བ་མི་འཐད་དེ། དེ་ལྟར་ན། གཟུགས་སྐུའི་སྐུ་དངོས་ཀྱི་གདུལ་བྱར་གྱུར་པའི་
སེམས་ཅན་མི་སྲིད་པར་འགྱུར་པའི་ཕྱིར།
གསུམ་པ་གཞུང་གི་བསྟན་ཚུལ་ལ་འཕགས་པ་གྲོལ་སྡེས་འཆད་ཚུལ་དང༌། སློབ
དཔོན་གྱིས་འཆད་ཚུལ་གཉིས། དང་པོ་ནི། ཐུབ་པའི་ངོ་བོ་ཉིད་སྐུ་ནི། །ཞེས་སོགས་ཀྱིས་ཟག་
མེད་ཀྱི་ཡེ་ཤེས་སྡེ་ཚན་ཉེར་གཅིག་ཡོན་ཏན་དུ་ལྡན་པའི་ངོ་བོ་ཉིད་སྐུ་མདོར་བསྟན་ནས་ཟག་མེད་
ཀྱི་ཡེ་ཤེས་སྡེ་ཚན་ཉེར་གཅིག་པོ་གང་ཞེ་ན། དེ་ངོ་བོ་ཉིད་སྐུའི་ཡོན་ཏན་དུ་རྒྱས་པར་འཆད་པ་

ལ༑ བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས་གསུངས། མཚན་ནི་སུམ་ཅུ་རྩ་
གཉིས་དང༌། །ཞེས་སོགས་ཀྱིས་མཚན་བཟང་པོ་སོ་གཉིས་དང་ལྡན་པའི་ལོངས་སྐུ་མདོར་
བསྟན་ནས། མཚན་བཟང་པོ་དེ་རྣམས་གང་ཞེ་ན། དེ་རྣམས་ལོངས་སྐའི་ཡོན་ཏན་དུ་རྒྱས་པར་
འཆད་པ་ལ། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །ཞེས་སོགས་
གསུངས༑ གང་གིས་སྲིད་པ་ཇི་སྲིད་པར། ཞེས་སོགས་ཀྱིས་འཁོར་བ་ཇི་སྲིད་ཀྱི་བར་དུ་འགྲོ་
བ་ལ་འཕྲིན་ལས་ལྷུན་གྲུབ་ཏུ་འཇུག་པའི་སྤྲུལ་པའི་སྐུ་མདོར་བསྟན་ནས་སྤྲུལ་སྐུ་དེའི་ཡོན་ཏན་
རྒྱས་པར་འཆད་པ་ལ། དེ་བཞིན་འཁོར་བ་ཇི་སྲིད་འདིའི། །ཞེས་སོགས་གསུངས། དེས་ན
སློབ་དཔོན་གྱིས་དོགས་དཔྱོད་མཛད་པ་ནི། ཡེ་ཤེས་ཆོས་སྐུ་དེ་ངོ་བོ་ཉིད་སྐུ་ལས་ལོགས་སུ་
སྐབས་བརྒྱད་པ་འདིར་ཆོས་ཅན་ཀྱི་སྐར་བསྟན་བྱའི་གཙོ་བོར་བྱས་ནས་སྟོན་རིགས་ཏེ། ལོངས
སྤྱོད་རྫོགས་སྐུ་དེ་བྱང་སེམས་འཕགས་པ་ཡན་ཆད་ཀྱི་མངོན་སུམ་གྱིས་དངོས་ཀྱི་སྤྱོད་ཡུལ་ཡིན་
པས་དེ་ངོ་བོ་ཉིད་སྐུ་ལས་ལོགས་སུ་ཆོས་ཅན་གྱི་སྐུར་བསྟན་བྱའི་གཙོ་བོར་བྱས་ནས་བསྟན་
མཆོག་གི་སྤྲུལ་སྐུ་དེ་སོ་སོ་སྐྱེ་བོ་ལས་དག་ཡན་ཆད་ཀྱི་མངོན་སུམ་གྱིས་དངོས་ཀྱི་སྤྱོད་ཡུལ་
ཡིནཔས་ངོ་བོ་ཉིད་སྐུ་ལས་ལོགས་སུ་ཆོས་ཅན་གྱི་སྐུར་བསྟན་བྱའི་གཙོ་བོར་བྱས་ནས་བསྟན་པ་
གང་ཞིག ཡེ་ཤེས་ཆོས་སྐུ་དེ་ཡང་སངས་རྒྱས་འཕགས་པ་ནང་ཕན་ཚུན་ཁོ་ནའི་མངོན་སུམ་
གྱིས་དངོས་ཀྱི་སྤྱོད་ཡུལ་དུ་གྱུར་པའི་སྐུ་ཡིན་པའི་ཕྱིར། ཆོས་ཅན་གྱི་སྐུ་ལྷག་མ་གསུམ་པོ་དེ་ངོ་
བོ་ཉིད་སྐུ་ལས་ལོགས་སུ་བསྟན་བྱའི་གཙོ་བོར་བྱས་ནས་བསྟན་ཀྱང་ངོ་བོ་ཉིད་སྐུ་དང་ངོ་བོ་ཐ་
དད་མ་ཡིན་ཏེ། དེ་གསུམ་པོ་ངོ་བོ་ཉིད་སྐུའི་ཆོས་ཅན་གྱི་སྐུ་དང༌། ངོ་བོ་ཉིད་སྐུ་དེ་དེ་གསུམ་གྱི་
ཆོས་ཉིད་ཀྱི་སྐུ་ཡིན་པའི་ཕྱིར། ཞེས་པ་ནི་སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་
བོ༑ ཞེས་སོགས་ཀྱིས་བསྟན། གཞན་ཡང་སངས་རྒྱས་ཀྱི་སའི་ཟག་མེད་ཡེ་ཤེས་སྡེ་ཚན་ཉེར་
གཅིག་པོ་དེ་ལོངས་སྤྲུལ་གྱི་སྐུ་གཉིས་པོའི་ཡང་གཞིའམ་རྩ་བ་ལྟ་བུར་འདོད་དགོས་པས་ཉེར་

གཅིག་པོ་དེ་སྐུ་གསུམ་ལས་ལོགས་སུ་མི་སྟོན་པའི་རྒྱུ་མཚན་ཅི་ཡིན་དྲིས་པས་དེའི་རྒྱུ་མཚན་
ཡོད་དེ། དེ་རྣམས་ངོ་བོ་ཉིད་སྐུའི་ཆོས་ཅན་གྱི་སྐུ་དང་། ངོ་བོ་ཉིད་སྐུ་དེ་རྣམས་ཀྱི་ཆོས་ཉིད་ཀྱི་སྐུ་
ཡིན་པས་དེ་དག་ངོ་བོ་ཉིད་སྐུར་བསྡུས་པའི་ཕྱིར་ཞེ་ན། ལོངས་སྤྲུལ་གྱི་སྐུ་གཉིས་པོ་དེ་ཡང་
འདིའི་ངོ་བོ་ཉིད་སྐུ་ལས་ལོགས་སུ་སྟོན་མི་རིགས་པར་ཐལ། དེ་རྣམས་ངོ་བོ་ཉིད་སྐུའི་ཆོས་ཅན་
ཀྱི་སྐུ་དང༌། ངོ་བོ་ཉིད་སྐུ་དེ་རྣམས་ཀྱི་ཆོས་ཉིད་ཀྱི་སྐུ་ཡིན་པས་དེ་དག་ངོ་བོ་ཉིད་སྐུར་བསྡུ་
རིགས་པའི་ཕྱིར། འཁོར་གསུམ། ཞེས་པ་ནི། གཞན་དག་ན་རེ། ཞེས་སོགས་ཀྱིས་
བསྟན༑ དེ་དག་ནི་སློབ་དཔོན་རང་ཉིད་ཀྱིས་དོགས་པ་དཔྱོད་པའི་ཕྱིར་དུ་མཛད་ཀྱི། འཕགས་
གྲོལ་ལ་དངོས་སུ་རྩོད་པ་ནི་མ་ཡིན་ནོ། འཕགས་གྲོལ་རང་ཉིད་ཀྱིས་དོགས་པ་དཔྱོད་པ་ལ༌། ཉི་
སྣང་དུ། ཆོས་རྣམས་ཀྱི་སྐ་ནི་ཆོས་ཀྱི་སྐུ་ཞེས་བྱ་བ་ཡིན་པའི་ཕྱིར་ངོ་བོ་ཉིད་བཀག་པར་འགྱུར་བ་
དང་༑ སྤྱོད་པའི་དོན་ཡིན་པའི་ཕྱིར་འདུ་བྱས་སུ་འགྱུར་བའི་ཉེས་པ་ཡོད་དོ། །ཞེས་
གསུངས༑ དེས་བྱང་ཆུབ་ཕྱོགས་མཐུན་ཚད་མེད་དང་ཞེས་སོགས་ཀྱིས་ངོ་བོ་ཉིད་སྐུ་བསྟན་བྱའི་
གཙོ་བོར་བྱས་ནས་བསྟན་ན། ཆོས་ཉིད་སྐུ་ཞེས་བརྗོད་པ་ཡིན། །ཞེས་འབྱུང་རིགས་པ་ལ་དེ་མི་
འབྱུང་བར། ཆོས་ཀྱི་སྐུ་ཞེས་བརྗོད་པ་ཡིན། །ཞེས་འབྱུང་བ་ཇི་ལྟར་ཡིན་ཞེ་ན། ཆོས་ཉིད་ཀྱི་སྐུ་
ཞེས་བརྗོད་པ་ཡིན། །ཞེས་འབྱུང་རིགས་པ་བདེན་མོད་ཀྱི། འོན་ཀྱང་རྒྱན་གྱི་ཚིགས་བཅང་དུ་
སྡེབ་སླ་བའི་དབང་དུས་བྱས་ནས། ཆོས་ཀྱི་སྐུ་ཞེས་བརྗོད་པ་ཡིན། །ཞེས་བཤད་པ་ཡིན་ནོ་ཞེས་
པའི་དོན་ནོ། །དེ་ཡང་བོད་སྐད་དུ་ཚིག་གཉིས་པོ་དེ་ལ་སྡེབ་དཀའ་སླའི་ཁྱད་པར་ཆེར་མེད་ཀྱང་
རྒྱ་སྐད་དུ། ཆོས་ཀྱི་སྐུ་བརྗོད་པ་ཡིན། །ཞེས་པ། ངྷ་རྨ་ཀཱ་ཡ་ཞེས་འབྱུང་ལ། ཆོས་ཉིད་སྐུ་ཞེས་
བརྗོད་པ་ཡིན། །ཞེས་པ་ལ་དྷརྨ་ཏ་ཀཱ་ཡ་ཞེས་འབྱུང་བས་རྒྱ་སྐད་དུ་སྡེབ་སླ་བའི་དབང་དུ་བྱས་
ནས༑ ཆོས་ཀྱི་སྐུ་ཞེས་བརྗོད་པ་ཡིན་ཞེས་གསུངས་པ་ཡིན་ནོ། །དེ་ལྟར་མ་ཡིན་པར། རྣམ་པ་
ཐམས་ཅད་མཁྱེན་ཉིད་དང༌། ཆོས་ཀྱི་སྐུ་ཞེས་བརྗོད་པ་ཡིན། །ཞེས་པ་འདི་སྒྲས་ཟིན་པ་བྱེད་

ན༑ བྱང་ཆུབ་ཕྱོགས་མཐུན་ཚད་མེད་དང་། །ཞེས་སོགས་ཀྱིས་བསྟན་བྱའི་གཙོ་བོར་བྱས་ནས་
བསྟན་པའི་སྐུ་དེ་ངོ་བོ་ཉིད་སྐུ་མ་ཡིན་པར་ཐལ་བ་དང་། དེ་འདུས་བྱས་སུ་ཐལ། དེ་ཡེ་ཤེས་
ཆོས་སྐུ་ཡིན་པའི་ཕྱིར་ཞེས་སོགས་ཀྱང་འཕགས་གྲོལ་རང་ཉིད་ཀྱིས་དོགས་པ་ཁོང་ནས་བསུས་
ནས་དཔྱོད་པར་མཛད་པ་ཡིན་ནོ། །གཞན་ཡང་སློབ་དཔོན་གྱིས། རྣམ་པ་ཐམས་ཅད་མཁྱེན་ཉིད་
དང་༑ ༑ཆོས་ཉིད་སྐུ་ཞེས་བརྗོད་པ་ཡིན། །ཞེས་མ་གསུངས་པར། ཆོས་ཀྱི་སྐུ་ཞེས་བརྗོད་པ
ཡིན༑ ཞེས་གསུངས་པས། བྱང་ཆུབ་ཕྱོགས་མཐུན་ཚད་མེད་དང་། །ཞེས་སོགས་ཀྱིས་ངོ་བོ་
ཉིད་སྐུ་བསྟན་བྱའི་གཙོ་བོར་བྱས་ནས་བསྟན་པ་མ་ཡིན་ནོ་ཞེས་གསུངས་པ་ལ། འཕགས་གྲོལ་
གྱི་རྗེས་འབྲང་ཁ་ཅིག་ན་རེ། ཆོས་ཉིད་སྐུ་ཞེས་བརྗོད་པ་ཡིན། །ཞེས་འབྱུང་རིགས་ནའང་ཚིག་
སྡེབ་སླ་བའི་དབང་དུ་བྱས་ནས། ཆོས་ཀྱི་སྐུ་ཞེས་བརྗོད་པ་ཡིན། །ཞེས་གསུངས་པ་ཡིན་ཞེས་
པའི་ལན་འདེབས་པར་བྱེད་དོ། གཉིས་པ་སློབ་དཔོན་གྱིས་འཆད་ཚུལ་ནི། ཐུབ་པའི་ངོ་བོ་ཉིད་
སྐུ་ནི༑ ༑ཞེས་སོགས་ཀྱིས་ངོ་བོ་ཉིད་སྐུ་བསྟན་བྱའི་གཙོ་བོར་བྱས་ནས་བསྟན། བྱང་ཆུབ་ཕྱོགས་
མཐུན་ཚད་མེད་དང༌། །ཞེས་སོགས་ཀྱིས་ཡེ་ཤེས་ཆོས་སྐུ་བསྟན་བྱའི་གཙོ་བོར་བྱས་ནས་
བསྟན༑ ལོངས་སྐུའི་བསྟན་ཚུལ་འཕགས་པ་དང་འདྲ་བ་ལ། གང་གི་སྲིད་པ་ཞེས་སོགས་ཀྱིས་
མཆོག་གི་སྤྲུལ་སྐུ་བསྟན་བྱའི་གཙོ་བོར་བྱས་ནས་བསྟན། དེ་བཞིན་འཁོར་བ་ཇི་སྲིད་
འདིའི༑ ༑ཞེས་སོགས་ཀྱིས་ཡེ་ཤེས་ཆོས་སྐའི་འཕྲིན་ལས་བསྟན་བྱའི་གཙོ་བོར་བྱས་ནས་བསྟན་
པར་བཞེད་ལ། དེ་ལ་འཕགས་པའི་རྗེས་འབྲང་ཁ་ཅིག་གིས། བྱང་ཆུབ་ཕྱོགས་མཐུན་ཚད་མེད་
དང་༑ ༑ཞེས་སོགས་ཀྱིས་ངོ་བོ་སྐུ་ལས་ལོགས་སུ་ཡེ་ཤེས་ཆོས་སྐུ་བསྟན་བྱའི་གཙོ་བོར་བྱས་
ནས་མ་བསྟན་ཏེ། དེ་ལྟར་བསྟན་ན། དེ་ལྟར་བསྟན་བྱའི་གཙོ་བོར་བྱས་ནས་སྟོན་པའི་སྐབས་
བརྒྱད་པའི་ལུས་རྣམ་གཞག་གི་གཞུང་གཅིག་ཀྱང་འབྱུང་རིགས་པ་ལས། དེ་ལྟར་མི་འབྱུང་
བའི་ཕྱིར་ཏེ། དེ་ཡོད་ན། ངོ་བོ་ཉིད་ལོངས་ཞེས་པའི་བར་འདིར་འབྱུང་རིགས་པ་ལས། དེར་

མེད་པའི་ཕྱིར་ཞེས་ཟེར་བ་ལ། སློབ་དཔོན་གྱིས་དེའི་བར་དུ་དེ་སྟོན་པའི་ཚིག་མ་བྱུང་
ཀྱང་༑ སྤྱིར་ཡེ་ཤེས་ཆོས་སྐུ་བསྟན་བྱའི་གཙོ་བོར་བྱས་ནས་སྟོན་པའི་ལུས་རྣམ་གཞག་གི་ཚིག་
ཡོད་དེ། ཆོས་ཀྱི་སྐུ་ཞེས་བརྗོད་པ་ཡིན། །ཞེས་པས་དེ་བསྟན་བྱའི་གཙོ་བོར་བྱས་ནས་བསྟན་
པའི་ཕྱིར། བྱས་པ་ལ། མ་གྲུབ་སྟེ། དེས་འབྲས་བུ་ཆོས་སྐ་ཙམ་བསྟན་བྱའི་གཙོ་བོར་བྱས་
ནས་བསྟན་པའི་ཕྱིར། སྐབས་བརྒྱད་པའི་ལུས་རྣམ་གཞག་གི་གཞུང་ལ་མདོར་བསྟན་རྒྱས་
བཤད་གཉིས་ཡོད་པས་དེ་མདོར་བསྟན་གྱི་གཞུང་ཡིན་པའི་ཕྱིར། ཞེས་པ་ནི། ཁ་ཅིག ངོ་བོ་
ཉིད་ལོངས་རྫོགས་བཅས་དང་། །ཞེས་པ་ནས་ཁོ་ནའོ། །ཞེས་པའི་བར་གྱིས་འཆད། དེས་ནངོ་
བོ་ཉིད་ལོངས་ཞེས་པའི་བར་དུ་ཆོས་སྐ་ཞེས་བ་མ་སྨོས་པར་མཇུག་ཏུ་སྨོས་པ་ལ་དགོས་པ་ཡོད་
དེ༑ ཡེ་ཤེས་ཆོས་སྐུ་མཛད་པ་འཕྲིན་ལས་དང་བཅས་ལྷན་གཅིག་ཏུ་བསྟན་པས་འཕྲིན་ལས་དེ་
ཡེ་ཤེས་ཆོས་སྐུའི་འཕྲིན་ལས་སུ་ཤེས་པའི་དགོས་པ་ཡོད་པའི་ཕྱིར། འོ་ན། ཡེ་ཤེས་མཛད་པ་
དང་བཅས་པ། །ཞེས་འབྱུང་རིགས་པ་ལས་དེ་ལྟར་མི་འབྱུང་བ་ཅི་ཡིན་ཞེ་ན། དེའི་རྒྱུ་མཚན་
ཡོད་དེ། ཡེ་ཤེས་ཞེས་པ་ཙམ་གྱིས་ཆོས་སྐུ་མཚོན་མི་ནུས་པས་ཆོས་སྐུ་ཞེས་སྨོས་པའི་
ཕྱིར༑ ཞེས་པ་ནི། དགོས་པ་ཉེ་བར་བསྟན་པའི་ཤུགས་ཀྱིས་ཞེས་སོགས་ཀྱི་དོན་ཡིན་ནོ།།
ཟད་པར་བཅུ་ཡི་བདག་ཉིད་ལ། །ཆོས་ཀྱི་སྐུ་ཞེས་བརྗོད་པ་ཡིན། །ཞེས་གསུངས་
ནས་ཟད་པར་དེ་གང་ཞེ་ན། འདིར་མཐའ་དཔྱད་པ་ལ། རྟེན། ངོ་བོ་དམིགས་པ། གྲུབ་པའི་
ཚད་དོ། །དང་པོ་ནི་མཛོད་པ་རྣམས་ཀྱིས་ཟད་པར་དང་པོ་བརྒྱད་བསམ་གཏན་བཞི་བའི་དངོས་
གཞི་ལ་བརྟེན་ཕྱི་མ་གཉིས་གཟུགས་མེད་དང་པོ་གསུམ་གྱི་དངོས་གཞི་ལ་བརྟེན་པར་བཤད་ཀྱང།
རང་ལུགས་ནི། ཉི་སྣང་ལས་དང་པོ་བརྒྱད་བསམ་གཏན་བཞི་པོ་གང་རུང་གི་དངོས་གཞི་ལ་
བརྟེན་པ་དང༌། ཕྱི་མ་གཉིས་མཛོད་ནས་གསུངས་པ་ལྟར་ཡིན་པས་དེ་ལྟར་ཏུ་འདོད་པ་ཡིན
ལ༑ བསམ་གཏན་དང་པོ་གསུམ་ཡང་ཡོན་ཏན་ཁྱད་པར་ཅན་གྱི་རྟེན་དུ་རུང་བས་དེ་གང་རུང་

དང་རབ་མཐའི་བསམ་གཏན་གྱི་དངོས་གཞིའི་གཞི་མཐུན་པ་ཡང་ཡོད་པ་ཡིན་ནོ། །གཉིས་པ་ནི་
མཛོད་ལས། དང་པོ་བརྒྱད་མ་ཆགས་པའི་དགེ་བར་བཤད་ཀྱང༌། མངོན་པ་ཀུན་ལས་བཏུས་
ལས་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པར་བཤད་པ་ལྟར་འཐད་པས་རང་གི་
སེམས་རྟེན་དུ་གྱུར་པའི་བསམ་གཏན་བཞི་གང་རུང་ངམ་གཟུགས་མེད་དང་པོ་གསུམ་གྱི་དངོས་
གཞི་གང་རུང་ལ་བརྟེན་ནས་འདིར་བསྟན་ཡུལ་བཅུ་གང་རུང་ལ་དམིགས་ཏེ་དེ་གང་རུང་གིས་
ཁྱབ་པར་སྤྲོས་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ། ཟད་པར་གྱི་ངོ་
བོ་ཡིན་ནོ། །སེམས་ཅན་གྱི་རྒྱུད་ཀྱི་ཟད་པར་སའི་ཏིང་ངེ་འཛིན་ནི། ཤེས་བྱ་ཐམས་ཅད་སྣང་བའི་
སྒོ་ནས་སམ་སའི་རིགས་ཐམས་ཅད་སར་སྣང་བའི་སྒོ་ནས་མི་འཇོག་གི །རང་གི་དམིགས་པར་
གྱུར་པའི་ས་དེས་ཐམས་ཅད་ལ་ཁྱབ་པར་སྤྲོས་ནུས་པའི་སྒོ་ནས་འཇོག་ཅིང་། དེས་ན་འདི་
འཁྲུལ་ཤེས་ཡིན་ནོ། །སངས་རྒྱས་ཀྱི་ཟད་པར་སའི་ཏིང་ངེ་འཛིན་ནི། སེམས་ཅན་གྱི་ཟད་པར
སའི་ཏིང་ངེ་འཛིན་ལ་སྣང་བ་དེ་བས་ཀྱང་ཆེས་ལྷག་པའི་སྣང་བ་ཁྱད་པར་ཅན་གྱིས་ཁྱབ་པར་
སྤྲོས་པའི་སངས་རྒྱས་ཀྱི་ཏིང་ངེ་འཛིན་ཞིག་ལ་འཇོག་གོ །གཞན་ལ་ཡང་དེས་མཚོན། གསུམ་
པ་དམིགས་པ་ནི། སྐབས་འདིར་བསྟན་གྱི་ཡུལ་བཅུ་པོ་ལྟ་བུའོ། །བཞི་པ་གྲུབ་པའི་ཚད་ནི། ས་
སྣུམ་ཞིང་ཁུད་སྙོམས་པ་ཡིད་དུ་འོང་བ་ཞིག་ལ་དམིགས་ནས་ཡིད་ཤེས་ཀྱིས་རང་གི་དམིགས་
ཡུལ་དེས་ཁྱབ་པར་སྤྲོས་ནུས་པའི་ཚེ། ཟད་པར་སའི་ཏིང་ངེ་འཛིན་གྲུབ། དེས་མཚོན་ནས་ཆུ་
དང་ཤིང་ཡིད་དུ་འོང་བ་ལ་དམིགས་ནས་ཡིད་ཤེས་ཀྱིས་རང་གི་དམིགས་ཡུལ་དེས་ཁྱབ་པར་
སྤྲོས་ནུས་པའི་ཚེ་ཆུ་དང་། མེ་འོད་གསལ་ཞིང་ཡིད་དུ་འོང་བ་ལ་དམིགས་ནས་ཡིད་ཤེས་ཀྱིས་
རང་གི་དམིགས་ཡུལ་དེས་ཁྱབ་པར་སྤྲོས་ནུས་པའི་ཚེ་མེ་དང་། ཡན་ལག་གི་ཕྱོགས་གང་དུ་
རླུང་གིས་ཕོག་པའི་རེག་བྱ་ལ་དམིགས་ནས་ཡིད་ཤེས་ཀྱིས་རང་གི་དམིགས་ཡུལ་དེས་ཁྱབ་
པར་སྤྲོས་ནུས་པའི་ཚེ་རླུང་དང༌། ཕྱོགས་ཐམས་ཅད་རྩིག་པས་བསྐོར་བའི་རྩིག་ཁ་ཐོ་གང་སོར་

བཞི་ཙམ་གྱིས་སྟོང་པ་ལ་དམིགས་ནས་ཡིད་ཤེས་ཀྱིས་རང་གི་དམིགས་པ་དེས་ཁྱབ་པར་སྤྲོས་
ནུས་པའི་ཚེ་ནམ་མཁའ་དང་། བུམ་ནང་དུ་མར་མེ་བཞག་པའི་འོད་རྩིག་ངོས་ལ་ཕོག་པའི་འོད་
ལྟ་བུ་ལ་དམིགས་ནས་ཡིད་ཤེས་ཀྱིས་ཞེས་སོགས་ཀྱི་ཚེ་ཟད་པར་རྣམ་ཤེས་ཀྱི་ཏིང་ངེ་འཛིན་
གྲུབ༑ དེ་བཞིན་དུ་དཀར་པོ་དམར་པོ་སེར་པོ་སྔོན་པོ་སོགས་རང་རང་གི་ཁ་དོག་ཡིད་དུ་འོང་བ་
ལ་དམིགས་ནས་ཞེས་སོགས་རིགས་འགྲེ།
སྒྲ་ལ་ཟད་པར་མི་འཇོག་པའི་རྒྱུ་མཚན་ཡོད་དེ། སྒྲ་ལ་རིགས་འདྲའི་རྒྱུན་མེད་པའི་
ཕྱིར༑ དྲི་རོ་གཉིས་ལ་མི་འཇོག་པའི་རྒྱུ་མཚན་ཡོད་དེ། གཟུགས་ཁམས་ཀྱི་གཟུགས་ལྟ་བུ་ལ་
དྲིའི་རིགས་མ་གྲུབ་པའི་ཕྱིར། དབང་པོ་ལྔ་ལ་མི་འཇོག་པའི་རྒྱུ་མཚན་ཡོད་དེ། སྣོད་ཀྱི་
གཟུགས་ལྟ་བུ་ལ་དབང་པོ་ལྔ་མ་གྲུབ་པའི་ཕྱིར། གཟུགས་མེད་ཐ་མ་གཉིས་ལ་དེ་མི་འཇོག་པའི་
རྒྱུ་མཚན་ཡོད་དེ། ཅི་ཡང་མེད་ནི་དམིགས་པ་སྡུད་པར་བྱེད་པ་ཡིན་ལ་སྲིད་རྩེ་ནི་འདུ་ཤེས་ཀྱི་རྒྱུ་
བ་ཤིན་ཏུ་མི་གསལ་བའི་ཕྱིར། ཅིའི་ཕྱིར་ཟད་པར་ཞེས་བྱ་ཞེ་ན། ཟད་པར་རམ་དེས་ཁྱབ་པར་
སྤྲོ་ནུས་པས་ན་དེ་སྐད་ཅེས་བྱ་བ་ཡིན་ནོ།།
ཟིལ་གནོན་གྱི་སྐེ་མཆེད་འཆད་པ་ནི། རྣམ་ཐར་གྱི་དམིགས་པ་སྦྱོང་བྱེད་དམ་དག་བྱེད་
དུ་འདི་ཉིད་འཆད་པ་ཡིན་ནོ། འོ་ན་གཟུགས་ཅན་གྱི་རྣམ་ཐར་ལ་སྦྱོང་བྱེད་གཟིལ་གནོན་བཤད་
ནས་གཟུགས་མེད་ཀྱི་རྣམ་ཐར་ལ་དེ་མི་འཆད་པའི་རྒྱུ་མཚན་ཅི་ཡིན་ཞེ་ན། གཟུགས་ཟིལ་གྱིས་
གནོན་དཀའ་བས་དེ་ལྟར་བཤད་དོ། །ཟིལ་གྱིས་གནོན་ཚུལ་ལ་ལྟོབས་ཆེ་བས་ཆུང་བ་ཟིལ་གྱིས་
གནོན་པ་སོགས་དུ་མ་བཤད་ཀྱང་འདིར་སྔར་ཡོད་པ་ཕྱིས་མི་མངོན་པའི་ཚུལ་དང་། རྗེ་བོས་བྲན་
ལ་དབང་བྱེད་པ་ལྟ་བུའི་ཚུལ་གྱིས་ཟིལ་གྱིས་གནོན་པ་ཡིན་ནོ། །དེ་ཡང་དཔེར་ན་གཟུགས་ཅན་
གཟུགས་ལ་ལྟ་བའི་རྣམ་ཐར་ཐོབ་པའི་རྣལ་འབྱོར་པས་རང་ལ་གཟུགས་ཅན་གྱི་འདུ་ཤེས་ཉེ་བར་
བཞག་ནས་ཕྱི་རོལ་གྱི་གཟུགས་ཆེ་ཆུང་སོགས་ལ་དམིགས་ཏེ་དེ་བས་ཀྱང་ཆེ་བ་སོགས་སུ་སྤྲུལ་

ནས་སྔ་མ་ཟིལ་གྱིས་གནོན་པའི་སྟོབས་ཀྱིས་ཞི་ལྷག་ཟུང་འབྲེལ་དུ་སྙོམས་པར་འཇུག དེ་བཞིན་
དུ་རྣལ་འབྱོར་པ་རང་ལ་གཟུགས་ཅན་གྱི་འདུ་ཤེས་ཉེ་བར་བཞག་ནས་ཕྱི་རོལ་གྱི་གཟུགས་བཟང་
བ་སོགས་ལ་དམིགས་དེ་དེ་བས་ཀྱང་བཟང་བ་སོགས་སུ་སྤྲལ་ནས་སྔ་མ་ཟིལ་གྱིས་གནོན་པའི་
སྒོ་ནས་སྙོམས་པར་འཇུག་པ་དང་། ཡང་དེ་ཐོབ་པའི་རྣལ་འབྱོར་པ་དེས་རང་ལ་གཟུགས་ཅན་
མ་ཡིན་པའི་འདུ་ཤེས་ཉེ་པར་བཞག་ནས་ཕྱིས་གཟུགས་ཆེ་ཆུང་དང་བཟང་ངན་སྣ་ཚོགས་ལ་
དམིགས་ནས་སྔ་མ་ཟིལ་གྱིས་གནོན་ནས་སྙོམས་པར་འཇུག་པའི་ཚུལ་གཉིས་བསྟན་ལ། འདི་
དག་ནི་དབྱིབས་ཟིལ་གནོན་ཡིན་ལ། ཁ་དོག་ཟིལ་གྱིས་གནོན་པ་ནི་སྔོན་པོ་སོགས་ལ་དམིགས་
ནས་དེ་བས་ཀྱང་སྔོ་བ་སོགས་སུ་སྤྲལ་ཏེ་སྔ་མ་ལྟར་སྙོམས་པར་འཇུག་གོ །འདི་དག་ནི་སྡུག་
པའི་རྣམ་ཐར་གྱི་རྒྱུ་ལས་བྱུང་བ་ཡིན་ནོ།།
ཉོན་མོངས་མེད་དང་ཞེས་སོགས་ཀྱི་སྐབས་སུ། ཉོན་མོངས་མེད་པའི་ཏིང་ངེ་འཛིན་
ནི༑ ཉན་ཐོས་དགྲ་བཅོམ་པ་གྲོང་ལ་སོགས་པར་རྒྱུ་བའི་ཚེ་རང་ལ་དམིགས་ནས་ཉོན་མོངས་སྐྱེ་
བ་ཡོད་མེད་མངོན་ཤེས་ཀྱིས་རྟོགས་པར་བྱེད་ཅིང་། དེ་ཡོད་པར་མཐོང་བ་ན་ཉོན་མོངས་མེད་
པའི་ཏིང་ངེ་འཛིན་ལ་སྙོམས་པར་འཇུག དེ་ཡང་ཉན་ཐོས་ཀྱི་ཉོན་མོངས་མེད་པའི་ཏིང་ངེ་འཛིན་
གྱིས་རང་ལ་དམིགས་པའི་ཉོན་མོངས་གསར་དུ་མི་སྐྱེ་བར་བྱེད་པ་ཡིན་གྱི་གཞན་རྒྱུད་ཀྱི་ཉོན་
མོངས་མེད་པར་བྱེད་མི་ནུས་སོ། །སངས་རྒྱས་ཀྱི་དེས་རང་ལ་དམིགས་པའི་དེ་གསར་དུ་མི་སྐྱེ་
བར་མ་ཟད་གདུལ་བྱ་གཞན་གྱི་རྒྱུད་ཀྱི་ཉོན་མོངས་ཇེ་དག་ཏུ་སོང་ནས་མེད་པར་བྱེད་ནུས་སོ་ཞེས་
པ་ནི། ཉན་ཐོས་ཉོན་མོངས་མེད་པའི་ལྟ། །ཞེས་སོགས་ཀྱིས་བསྟན། འོ་ན། དེ་བཞིན་
གཤེགས་པ་ལ་ངན་སེམས་ཀྱིས་ཁྲག་ཕྱུང་པའི་མཚམས་མེད་ཀྱི་ལས་མ་གྲུབ་པར་འགྱུར་རོ་ཞེ་
ན༑ དེ་ནི་སྔར་ལས་བསགས་པ་མ་ཡིན་པར་དེ་ལ་དམིགས་ནས་གསར་དུ་ཉོན་མོངས་པ་མི་སྐྱེ་
སྱེ་ཞེས་པ་ཡིན་པས་སྐྱོན་མེད་དོ།།

སྨོན་གནས་མཁྱེན་པ་དང༌། ཞེས་པ་སངས་རྒྱས་ཀྱི་སྨོན་གནས་མཁྱེན་པའི་ཏིང་ངེ་
འཛིན་བསྟན་པས་དེ་ཡང་ཁྱད་ཆོས་ལྔ་དང་ལྡན་ཏེ། འབད་རྩོལ་གྱི་མཚན་མ་ལ་མི་ལྟོས་པར་
ལྷུན་གྱིས་གྲུབ་པ་དང་། སྒྲིབ་གཉིས་བག་ཆགས་དང་བཅས་པ་སྤངས་པས་ཆགས་པ་སྤངས་པ་
དང་༑ ཐོགས་པ་མེད་པ་སྟེ་སེམས་ཅན་ཐམས་ཅད་ལ་ཁྱབ་པ་དང་། རྟག་པར་གནས་པ་སྟེ་
འཁོར་བ་ཇི་སྲིད་མ་སྟོང་བར་དུ་གནས་པ་དང༌། ཐེ་ཚོམ་ཀུན་གཅོད་པར་བྱེད་པའི་ཁྱད་པར་
རྣམས་དང་ལྡན་པའི་ཕྱིར། དེས་ན་སངས་རྒྱས་འཕགས་པའི་ཏིང་ངེ་འཛིན་མཐའ་དག་
དེའོ༑ ༑ཉན་ཐོས་ཀྱི་སྨོན་གནས་མཁྱེན་པའི་ཏིང་ངེ་འཛིན་དེ་ཁྱད་ཆོས་དེ་རྣམས་དང་མི་ལྡན་པས་
སངས་རྒྱས་ཀྱི་དེ་ལས་དམན་ནོ་ཞེས་པ་ནི། སངས་རྒྱས་སྨོན་གནས་མཁྱེན་པ་ནི། །ཞེས་
སོགས་ཀྱིས་བསྟན། རྟག་ཏུ་གནས་ཞེས་པ་ལ་ཁོ་ན་རེ། སངས་རྒྱས་དེ་དུས་རྟག་ཏུ་སེམས་ཅན་
སྡུག་བསྔལ་དང་བྲལ་བར་བཞེད་པའི་ཐུགས་རྗེ་ཆེན་པོ་དང་ལྡན་པ་ཡིན་ན་གདུལ་བྱ་ཁ་ཅིག་ལ་
སངས་རྒྱས་ཀྱི་སྐུ་དངོས་སུ་སྣང་ལ། ལ་ལ་ལ་དངོས་སུ་མི་སྣང་བའི་ཁྱད་པར་མི་འཐད་པར་
འགྱུར་རོ་ཞེ་ན། གདུལ་བྱ་རང་ངོས་ནས་སངས་རྒྱས་ཀྱི་སྐུ་དངོས་སུ་སྣང་བའི་ལས་བསགས་
པ་ལ་སྐུ་དེ་དངོས་སུ་སྣང་བས་རྒྱུད་ཡོངས་སུ་སྨིན་པ་ལ་དེ་དངོས་སུ་སྣང་བ་ཡིན་ཞེས་པ་
ནི༑ རྒྱུད་ནི་ཡོངས་སུ་སྨིན་གྱུར་ནས། །ཞེས་སོགས་ཀྱིས་བསྟན། དེ་ལྟ་བུའི་ལས་མ་བསགས་
པའི་གདུལ་བྱ་ཁ་ཅིག་ལ་སངས་རྒྱས་དངོས་སུ་བྱོན་ཀྱང་དེའི་སྐུ་དངོས་སུ་མི་སྣང་ཞེས་དཔེ་དང་
སྦྱར་ནས་སྟོན་པ་ནི། ལྷ་ཡི་རྒྱལ་པོས་ཆར་ཕབ་ཀྱང་། །ཞེས་སོགས་ཀྱིས་བསྟན། ཐོགས་པ་
མེད་དང་ཞེས་པ་ལ་ཁ་ཅིག་ཡེ་ཤེས་ཆོས་སྐུ་ལ་རྟག་པ་ཞེས་དང་ཁྱབ་པ་ཞེས་སྟོན་མི་རིགས་པར་
ཐལ༑ དེ་མི་རྟག་པ་ཡིན་པའི་ཕྱིར། སངས་རྒྱས་ཀྱི་ས་ཁོ་ནར་ཡོད་པའི་ཕྱིར་ཞེ་ན། དེ་ལ་ཁྱབ་
པ་ཞེས་བརྗོད་པའི་རྒྱུ་མཚན་ཡོད་དེ། དེའི་འཕྲིན་ལས་སེམས་ཅན་ཐམས་ཅད་ལ་འཇུག་པའི་
ཕྱིར༑ དེ་ལ་རྟག་པ་ཞེས་བརྗོད་པའི་རྒྱུ་མཚན་ཡོད་དེ། འཁོར་བ་ཇི་སྲིད་མ་སྟོང་གི་བར་དུ་དེའི་

རྒྱུན་འབྱུང་བའི་ཕྱིར་ཞེས་པ་ནི། དེ་ལྟར་མཛད་པ་རྒྱ་ཆེའི་ཕྱིར། །ཞེས་སོགས་ཀྱིས་བསྟན། འོ་
ན་ལོངས་སྐུ་དེ་གང་ཞེ་ན། འོག་མིན་ན་བཞུགས་པའི་ངེས་པ་ལྔ་ལྡན་གྱི་གཟུགས་སྐུ་དེའོ་ཞེས་
སྟོན་པ་ལ། མཚན་ནི་སུམ་ཅུ་རྩ་གཉིས་དང༌། །ཞེས་སོགས་གསུངས། མཚན་བཟང་པོ་དེ་
རྣམས་ཇི་ལྟ་བུ་ཞེ་ན། དེ་སྟོན་པ་ལ། ཕྱག་ཞབས་འཁོར་ལོའི་མཚན་དང་། །ཞེས་སོགས་
གསུངས༑ ལོངས་སྐུ་དེ་མཚན་བཟང་པོ་དེ་དག་དང་ལྡན་པའི་རྒྱུ་མཚན་གང་ཡིན་ཞེ་ན། དེའི་རྒྱུ་
མཚན་ཡོད་དེ། སྔོན་སློབ་པ་ལམ་གྱི་གནས་སྐབས་སུ་དེ་རྣམས་འགྲུབ་པའི་རྒྱུ་བསྒྲུབས་ཤིང་དེ་
མཐར་ཕྱིན་པའི་ཕྱིར་ཞེས་པ་ནི། འདི་ལ་མཚན་ནི་གང་གང་གི །ཞེས་སོགས་ཀྱིས་
བསྟན༑ མཚན་བཟང་པོ་དེ་རྣམས་འགྲུབ་པའི་རྒྱུ་དེ་གང་ཞེ་ན། བླ་མ་སྐྱེལ་བ་དང་བསུ་བ་ལ་
སོགས་པ་བྱས་པ་ལ་བརྟེན་ནས་དེ་རྣམས་འགྲུབ་བོ་ཞེས་སྟོན་པ་ལ། བླ་མ་སྐྱེལ་ལ་སོགས་པ་
དང་༑ ༑ཞེས་སོགས་གསུངས། མཆོག་གི་སྤྲུལ་སྐུ་དེ་གང་ཞེ་ན། ངེས་པ་ལྔ་དང་མི་ལྡན་པའི་
གཟུགས་སྐུ་མཐར་ཐུག་ཞིག་གོ་ཞེས་སྟོན་པ་ལ། གང་གིས་སྲིད་པ་ཇི་སྲིད་པར། །ཞེས་སོགས་
གསུངས༑ ཐུབ་པའི་སྤྲུལ་སྐུ་རྒྱུན་མི་འཆད། །ཅེས་བཤད་ན། ལོངས་སྤྲུལ་གཉིས་ཁྱད་མེད་དུ་
མི་འགྱུར་རམ་ཞེ་ན། དེ་མི་འགྱུར་ཏེ་ལོངས་སྐུས་མྱ་ངན་ལས་འདའ་བའི་ཚུལ་མི་སྟོན་པར་
འཁོར་བ་ཇི་སྲིད་མ་སྟོང་གི་བར་འགྲོ་བའི་དོན་མཛད། སྤྲུལ་སྐུས་འཁོར་བ་ཇི་སྲིད་མ་སྟོང་གི་
བར་འགྲོ་བའི་དོན་མཛད་ཀྱང་མྱང་ངན་ལས་འདའ་བའི་ཚུལ་སྟོན་པའི་ཕྱིར།
འོ་ན་སངས་རྒྱས་ཀྱི་འཕྲིན་ལས་དེ་གང་ཞེ་ན། དེ་ཡང་རང་རྒྱུ་ཡེ་ཤེས་ཆོས་སྐུས་བདག་རྐྱེན་
བྱས་པ་ལ་བརྟེན་ནས་བྱུང་བའི་རྣམ་དཀར་གྱི་ཡོན་ཏན་ཞིག་ཡིན་ལ། འཁོར་བ་ཇི་སྲིད་མ་སྟོང
གི་བར་གདུལ་བྱ་ལ་རྒྱུན་མི་འཆད་པར་འཇུག་ཅེས་པ་ནི། དེ་བཞིན་འཁོར་བ་ཇི་སྲིད་
འདིའི༑ ༑ཞེས་སོགས་ཀྱིས་བསྟན། བདག་རྐྱེན་བྱེད་ཚུལ་ཡང་ཡེ་ཤེས་ཆོས་སྐུ་དེས་གདུལ་
བྱའི་བློ་དང་འཚམས་པར་ཁ་ཅིག་ལ་ལོངས་སྤྱོད་རྫོགས་པའི་སྐུ། ཁ་ཅིག་ལ་མཆོག་གི་སྤྲུལ་

པའི་སྐུ། ཁ་ཅིག་ལ་བཟོ་བོ་སྤྲུལ་པའི་སྐུ། ཁ་ཅིག་ལ་གཟིངས་དང་ཟམ་པ་ལ་སོགས་པའི་རྣམ་
པར་བསྟན་ནས་རང་རང་གི་སྐལ་པ་དང་འཚམས་པར་ཆོས་བསྟན་ཏེ། གདུལ་བྱ་རྣམས་མངོན་
མཐོ་དང་ངེས་ལེགས་ལ་འགོད་པར་མཛད་པ་ཡིན་ནོ། །སྐུ་ལྷག་མ་གསུམ་པོ་དེ་ངོ་བོ་ཉིད་ཀྱི་སྐུ་
དང་ངོ་བོ་ཐ་དད་མ་ཡིན་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། དེ་གསུམ་རང་གི་
ཆོས་ཉིད་དུ་གྱུར་པའི་སྐུ་དང་ངོ་བོ་གཅིག་ཡིན་པའི་ཕྱིར་ཏེ། ཆོས་དང་ཆོས་ཉིད་ངོ་བོ་གཅིག་
ཡིན་པའི་ཕྱིར། དེ་རྣམས་རྒྱུ་གང་ལས་འབྱུང་བ་ནི། སྔོན་སློབ་ལམ་དུ་བསོད་ནམས་ཀྱི་ཚོགས་
མཐའ་ཡས་པ་རྫོགས་པར་བྱས་པ་ལས་གཙོ་བོར་ལོངས་སྐུ་འབྱུང་། ཡེ་ཤེས་ཀྱི་ཚོགས་རྫོགས་
པར་བྱས་པ་ལ་གཙོ་བོར་ཡེ་ཤེས་ཆོས་སྐུ་འབྱུང༌། དེ་གཉིས་ཀ་རྫོགས་པར་བྱས་པ་ལ་གཙོ་བོར
མཆོག་གི་སྤྲུལ་སྐུ་འབྱུང་ཞིང་རྟོགས་པ་ཡེ་ཤེས་ཆོས་སྐུ་རྒྱུན་མི་འཆད་པ་དེ་བཞིན་དུ་དེའི་འཕྲིན་
ལས་ཀྱང་རྒྱུན་མི་འཆད་པ་ཡིན་ནོ། །འཕྲིན་ལས་ལ་དུ་ཡོད་ཞེ་ན། བསམ་པ་ཕུན་ཚོགས་ལ་
འགོད་པ་ནས་མི་གནས་པའི་མྱང་འདས་ལ་འགོད་པའི་བར་ཉི་ཤུ་རྩ་བདུན་དུ་ཡོད་ཅེས་སྟོན་པ་
ལ༑ འགྲོ་རྣམས་ཞི་བའི་ལས་དང་ནི། །ཞེས་སོགས་གསུངས། འོ་ན་དང་པོ་སེམས་བསྐྱེད་
དང་ཐ་མ་འཕྲིན་ལས་ལ་ས་མཚམས་གསལ་བར་བསྟན་ནས་བར་གྱི་དོན་རེ་བརྒྱད་ལ་དེ་རྣམས་
མི་སྟོན་པའི་རྒྱུ་མཚན་ཅི་ཡིན་ཞེ་ན། དེ་གཉིས་བསྟན་པས་ཕལ་ཆེ་བར་གོ་ནུས་ཤིང་རེ་རེ་བཞིན་
བསྟན་ན་ཚིག་མང་དུ་དོགས་པའི་ཕྱིར་ཞེ་སྟོན་པ་ལ། སེམས་བསྐྱེད་པ་དང་པོ་དང་ཐ་མའི་ལས་
སྟོན་པའི། ཞེས་སོགས་གསུངས་སོ། །ཤེས་རབ་གྱི་ཕ་རོལ་ཏུ་ཕྱིན་པའི་མན་ངག་གི་བསྟན་
བཅོས་མངོན་པར་རྟོགས་པའི་རྒྱན་འགྲེལ་བ་དང་བཅས་པའི་རྣམ་བཤད་སྙིང་པོའི་རྒྱན་གྱི་
དགོངས་དོན་གསལ་བར་བྱེད་པའི་མེ་ལོང་ལས། སྐབས་བརྒྱད་པའི་ཚིག་དོན་ལེགས་པར་
བཤད་ཟིན་ཏོ།། །།

༈ བསྡུས་དོན་གཞན་བཤད་པ་ལ། མཚན་ཉིད་དེ་ཡི་སྦྱོར་བ་དང་། །ཞེས་སོགས
ཀྱིས་བསྡུས་དོན་དྲུག་ཏུ་བསྟན། ཡུལ་ནི་རྣམ་པ་གསུམ་པོ་རྒྱུ། །ཞེས་སོགས་ཀྱིས་བསྡུས་དོན
གསུམ་དུ་བསྟན། ཁ་ཅིག བསྡུས་དོན་གསུམ་པོ་དེ་འདིའི་གདུལ་བྱ་དབང་པོ་རྣོ་འབྲིང་རྡུལ་
གསུམ་གྱི་དབང་དུ་བྱས་ནས་བསྟན་ཟེར། ཁ་ཅིག ཚིག་གི་སྤྲོས་པ་རྒྱས་བསྡུས་ལ་དགའ་བའི་
དབང་དུ་བྱས་ནས་བསྟན་ཟེར་ཡང་། རང་ལུགས་ནི། རྣམས་བཤད་སྙིང་པོའི་རྒྱན་དུ་བསྡུས་
དོན་བརྒྱད་དུ་བསྟན་པས་མངོན་རྟོགས་རྒྱན་གྱི་དོན་རགས་པ་ལ་ཡིད་དཔྱོད་ཀྱི་གོ་བ་སྐྱེད་ནུས་
པའི་གདུལ་བྱ་ལ་བརྒྱད་དུ་བསྟན། བརྒྱད་དུ་བསྟན་པ་ལ་མ་ལྟོས་པར་དྲུག་ཏུ་བསྟན་པས་དེ་
ལྟར་སྐྱེ་ནུས་པའི་གདུལ་བྱ་ལ། དྲུག་ཏུ་བསྟན། དྲུག་ཏུ་བསྟན་པ་ལ་ཡང་མ་ལྟོས་པར་གསུམ་
དུ་བསྟན་པས་དེ་ལྟར་སྐྱེད་ནུས་པའི་གདུལ་བྱ་ལ་གསུམ་དུ་བསྟན་ཅེས་གསུངས་པ་ལྟར་
རོ༑ ༑བསྡུས་དོན་གསུམ་གསུངས་པ་ཡང་མངོན་པར་རྟོགས་པའི་བརྗོད་བྱའི་དོན་ལ་རྒྱས་པར་
དབྱེ་ན་དོན་བདུན་ཅུ། དེ་བསྡུ་ན་བརྒྱད། དེ་བསྡུ་ན་དྲུག དེ་བསྡུ་ན་གསུམ་དུ་འདུའོ་ཞེས་ཤེས་
པའི་ཕྱིར་ཏུ་ཡིན་ནོ། །འོ་ན་ལམ་ཤེར་ཕྱིན་དང་། འབྲས་བུ་ཤེར་ཕྱིན་གཉིས་སུ་བསྡུས་ནས་ཀྱང་
འཆད་རིགས་སོ་ཞེ་ན། སྐབས་དང་པོར་བསྟན་པའི་རྣམ་མཁྱེན་དང་། བརྒྱད་པར་བསྟན་པའི་
འབྲས་བུ་ཆོས་སྐ་གཉིས་ཕྱོགས་གཅིག་ཏུ་དྲིལ་ནས་སྟོན་ན་སྔར་ལྟར་རིགས་ནའང་དེ་གཉིས་སོ་
སོར་བཤད་པ་ལ་དགོས་པ་ཆེ་བ་ལ་དགོངས་ནས་སྐབས་དང་པོར་རྣམ་མཁྱེན་བཤད་ནས་བརྒྱད་
པར་འབྲས་བུ་ཆོས་སྐུ་མཛད་པ་འཕྲིན་ལས་དང་བཅས་པ་ཡང་སེམས་ཅན་ཐམས་ཅད་ཀྱི་རྒྱུད་ལ་
འབད་རྩོལ་ལ་མི་ལྟོས་པར་ངང་གི་འབྱུང་བས་རྒྱུན་མི་འཆད་ཅིང་ལྷུན་གྱིས་གྲུབ་པ་ཡིན་ནོ།།
ཆོས་ཀྱི་རྒྱལ་པོ་བློ་བཟང་གྲགས་པ་དང༌། །རྒྱལ་བའི་རྒྱལ་ཚབ་དར་མ་རིན་ཆེན་
གྱི༑ ༑གསུང་གི་བདུད་རྩི་ཡང་ཡང་མྱངས་པ་ལས། །མི་ཕམ་རྒྱལ་བའི་གསུང་རབ་གདམས་
པར་ཤར། །མདོ་དང་རྒྱན་གྱི་དགོངས་དོན་མ་ལུས་པ། །སློབ་དཔོན་གཉིས་ཀྱིས་ལེགས་པར་

བཤད་པ་ལྟར། །སྙིང་པོའི་རྒྱན་དུ་གསལ་བར་བསྟན་པ་རྣམས། ཤེས་པར་འདོད་ན་ཕྱོགས་སུ་
མ་ལྷུང་བར། །ལེགས་བཤད་མེ་ལོང་འདི་ལ་ལྟ་བའི་རིགས། །ཤིན་ཏུ་རྟོགས་དཀའི་གཞུང་
འདིར་བདག་གི་བློ། །སྦྱངས་པ་དམན་པས་འགལ་འཁྲུལ་ནོར་མཆིས་ན། །མཁྱེན་རྩེའི་ནུས་
ལྡན་རྗེ་བཙུན་བླ་མ་དང་། །ཡེ་ཤེས་སྤྱན་ལྡན་རྣམས་ཀྱིས་བཟོད་མཛད་རིགས། །འདིས་མཚོན་
དགེ་བ་ཇི་སྙེད་བསགས་པའི་མཐུས། །དགའ་ལྡན་གནས་སུ་བྱམས་མགོན་ཆོས་ཀྱི་
རྗེའི༑ ༑གསུང་གི་བདུད་རྩི་འདོད་དགུར་འཐུང་བ་དང་། །ཐུབ་པའི་བསྟན་པ་ཕྱོགས་ཅུར་སྤེལ་
བར་ཤོག ཅེས་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་
བཅས་པའི་རྣམ་བཤད་སྙིང་པོའི་རྒྱན་གྱི་དགོངས་དོན་གསལ་བར་བྱེད་པའི་མེ་ལོང་ཞེས་བྱ་བ་འདི་ནི། ཚུལ་འདི་ལ་དད་
འདུན་ཆེ་ཞིང་ཡིད་གཞུངས་པ་དགེ་བའི་བཤེས་གཉེན་ཚུལ་ཁྲིམས་ལེགས་པས་མཐུན་རྐྱེན་བཟང་པོ་དང་བཅས་ཏེ་ཉེ་
བར་བསྐུལ་ཞིང་གཞན་ཡང་བློ་གསལ་མང་པོས་རིང་ནས་བསྐུལ་བའི་ངོར། ༧ཤཱཀྱའི་དགེ་སློང་ལུང་རིགས་སྨྲ་བ་པཎ་
ཆེན་ཤཱནྟི་པ་བློ་གྲོས་རྒྱལ་མཚན་དཔལ་བཟང་པོས་བཅོམ་ལྡན་འདས་ལྷ་ལས་བབ་པའི་དུས་ཆེན་ཁྱད་པར་ཅན་གྱི་ཉིན་
འཕགས་པ་འཇིགས་རྟེན་དབང་ཕྱུག་གི་སྤྲུལ་པའི་གཙུག་ལག་ཁང་བཀྲ་ཤིས་ལྷུན་པོ་དཔལ་གྱི་བདེ་ཆེན་ཕྱོགས་ཐམས་
ཅད་ལས་རྣམ་པར་རྒྱལ་བའི་གླིང་གི་དཀྱིལ་ཁང་མདོ་སྔགས་གླིང་དུ་གྲུབ་པར་བྱས་ཤིང་ལེགས་པར་སྦྱར་བའི་ཡི་གེ་བ་
ནི༑ མདོ་སྔགས་ཀྱི་གཞུང་ལུགས་ལ་ཐོགས་པ་མེད་པའི་བློ་སྤོབས་པ་ཅན་བཀའ་རབ་འབྱམས་སྨྲ་བ་བསྟན་པ་དར་
བཟང་ངོ་། །འདིས་ཀྱང་བསྟན་པ་སྤྱི་དང་རྒྱལ་བ་གཉིས་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་བསྟན་པ་
སེམས་ཅན་ཐམས་ཅད་ཀྱི་རྒྱུད་ལ་དར་ཞིང་རྒྱས་པར་གྱུར་ཅིག། །།སརྦམངྒལཾ།།
༈ རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །གཞོལ་བའིམཐའ་ཡས་ཆོས་ཚུལ་དལ་འབབས་
ཀླུང༌། །ཚིག་གི་གཟེགས་མ་རེས་ཀྱང་དུག་གསུམ་གྱི། །དྲི་མ་ཡོངས་འཁྲུད་ལེགས་བཤད་
བདུད་རྩི་འདི། །དཔར་དུ་བསྐྲུན་པའི་རྣམ་དཀར་ཕུང་པོའི་མཐུས། །ཡང་དག་ཆོས་ཀྱི་སྒོ་མོ་
སྟོང་ཕྲག་བརྒྱ། །གདངས་ཏེ་རྒྱུད་ལྔའི་འགྲོ་བ་མ་ལུས་པ། །ངེས་ལེགས་ནོར་བུའི་མཛོད་ལ་
དབང་འབྱོར་ཤོག།
